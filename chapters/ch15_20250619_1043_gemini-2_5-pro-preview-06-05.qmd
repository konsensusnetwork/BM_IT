# Capitolo 11: **L'ascesa del petrodollaro**

Dopo la fine del sistema di Bretton Woods nel 1971, il mondo si trovò in una situazione senza precedenti: la moneta usata da quasi tutto il mondo era completamente priva di un sottostante scarso. In passato c'erano stati periodi in cui alcuni stati avevano tentato di introdurre valute fiat, che erano però andate incontro a iperinflazione, ma solo su scala nazionale e regionale. Il sistema post-Bretton Woods fu il primo esperimento di una valuta puramente fiat su scala mondiale.

Un governo sovrano può imporre con una certa efficacia l'uso della propria valuta a livello nazionale. Imponendo il pagamento delle tasse esclusivamente nella propria valuta, applicando imposte sulle plusvalenze alle monete-merce, istituendo leggi sul corso legale che obbligano tutti gli esercenti ad accettare quella valuta come pagamento e attraverso varie regolamentazioni bancarie che mirano a rallentare la crescita della massa monetaria, gli stati possono spesso mantenere una domanda sufficiente per la valuta rispetto all'offerta disponibile. Tuttavia, un governo ha scarsa o nessuna possibilità di costringere altri paesi ad accettare la sua valuta. Quest'ultima non è altro che un pezzo di carta o una registrazione contabile, priva di garanzie e le cui regole possono essere modificate unilateralmente. Una valuta fiat non offre alcuna utilità intrinseca all'utente finale, né è convertibile in qualcos'altro che ne abbia una.

Negli anni '70, gli Stati Uniti e altri paesi furono colpiti da una forte inflazione. La massa monetaria di dollari, sterline, franchi e altre valute continuò a espandersi, senza alcuna garanzia o possibilità di conversione. Nel frattempo, la produzione di petrolio convenzionale degli Stati Uniti raggiunse il picco nel 1970, dopo quasi un secolo di crescita ininterrotta, e la produzione nazionale iniziò un lungo declino, rendendo il paese più dipendente dalle importazioni. Nel 1973, l'Arabia Saudita e altre nazioni mediorientali produttrici di greggio istituirono un embargo petrolifero contro i paesi che avevano sostenuto Israele nella guerra dello Yom Kippur, tra cui gli Stati Uniti. Ciò provocò uno shock dell'offerta petrolifera e un conseguente shock dei prezzi, in un periodo di forte aumento della domanda.

Tuttavia, gli Stati Uniti si trovavano in una posizione unica per dimensioni e potenza, sia militare che economica. Se esisteva un paese in grado di costringere o convincere le altre nazioni ad accettare la sua valuta priva di garanzie come pagamento effettivo, quello erano proprio loro. Il lungo articolo di Andrea Wong del 2016 per *Bloomberg*, *The Untold Story Behind Saudi Arabia's 41-Year U.S. Debt Secret*, descrive in dettaglio come gli Stati Uniti persuasero l'Arabia Saudita e altre nazioni della regione ad accettare dollari come pagamento e a detenerli sotto forma di titoli del Tesoro americano per i propri risparmi a lungo termine.

Nel 1974, il nuovo segretario al tesoro del presidente Nixon, William Simon, volò in Europa e in Medio Oriente per un viaggio diplomatico. Ma perché mai gli Stati Uniti avrebbero dovuto inviare proprio il loro segretario al tesoro per una missione del genere? La ragione era che si trattava principalmente di un viaggio di diplomazia finanziaria, incentrato sui titoli di stato statunitensi. Dall'articolo di Wong:

> Ufficialmente, il viaggio di due settimane di Simon fu presentato come un tour di diplomazia economica in Europa e nel Medio Oriente, scandito dai consueti incontri di rappresentanza e banchetti serali. Ma la vera missione, tenuta sotto il più stretto riserbo dalla cerchia del presidente Richard Nixon, si sarebbe svolta durante una sosta di quattro giorni nella città costiera di Gedda, in Arabia Saudita.
>
> L'obiettivo era duplice: neutralizzare il petrolio greggio come arma economica e trovare il modo di persuadere un regno ostile a finanziare il crescente deficit americano con la sua recente ricchezza in petrodollari. E, secondo Parsky, Nixon era stato chiaro: era assolutamente vietato tornare a mani vuote. Un fallimento non solo avrebbe messo a repentaglio la stabilità finanziaria dell'America, ma avrebbe anche potuto offrire all'Unione Sovietica un'occasione per estendere ulteriormente la propria influenza sul mondo arabo.[^166]

L'accordo che Simon raggiunse per conto dell'amministrazione Nixon con i vertici sauditi era il seguente. Gli Stati Uniti avrebbero acquistato grandi quantità di petrolio dall'Arabia Saudita e, in cambio, avrebbero fornito loro ingenti aiuti e forniture militari. Per estensione, gli Stati Uniti si impegnavano anche a usare la loro impareggiabile potenza navale per garantire che lo stretto di Hormuz (uno stretto braccio di mare nel golfo Persico, tra l'Arabia Saudita e la sua avversaria, l'Iran) rimanesse aperto al commercio globale di petrolio, dato che quella era la rotta da cui anche gli Stati Uniti si sarebbero approvvigionati. L'Arabia Saudita, da parte sua, avrebbe preso i propri surplus commerciali in dollari, noti come 'petrodollari', e li avrebbe investiti principalmente in titoli di stato statunitensi per finanziare il deficit federale americano. Inoltre, l'Arabia Saudita si impegnava a vendere il proprio petrolio ad altri paesi esclusivamente in dollari, rafforzando così la domanda globale della valuta e consolidandone lo status di mezzo di scambio internazionale e riserva di valore mondiale.

Una clausola finale dell'accordo prevedeva che l'Arabia Saudita mantenesse segreto l'accordo. I titoli di stato dovevano essere venduti all'Arabia Saudita per lo più in via ufficiosa, al di fuori delle normali procedure d'asta. Wong prosegue:

> Ci vollero diversi incontri riservati per limare tutti i dettagli, ha detto Parsky. Ma dopo mesi di trattative, rimaneva una piccola, ma cruciale, condizione: secondo un dispaccio diplomatico recuperato da Bloomberg dal database degli Archivi Nazionali, il re Faisal bin Abdulaziz Al Saud pretese che gli acquisti di titoli di stato del suo paese rimanessero 'strettamente segreti'.

Per il suo articolo, Wong si è avvalsa del Freedom of Information Act per ottenere informazioni sull'accordo che fino a quel momento erano riservate. Prima della sua pubblicazione, la relazione finanziaria tra l'Arabia Saudita e gli Stati Uniti era un segreto di Pulcinella; l'inchiesta della stampa generalista ha contribuito a darle maggiore trasparenza e peso. Negli anni '70, il sostegno degli Stati Uniti a Israele aveva attirato sul paese l'ostilità di molte nazioni a maggioranza musulmana, motivo per cui l'Arabia Saudita desiderava mantenere segreta la relazione. La monarchia saudita temeva la cattiva immagine che sarebbe derivata da uno stretto legame con gli Stati Uniti. Tuttavia, desiderava anche rafforzare la propria sicurezza economica e militare contro l'Iran, suo rivale nell'area, e questo rendeva l'accordo sui petrodollari particolarmente allettante.

In sintesi, la situazione storica di quel periodo vedeva gli Stati Uniti forti di una potenza militare ed economica tale da convincere l'Arabia Saudita e altre nazioni a continuare a usare il loro sistema monetario, basato su una valuta fiat centralizzata e non garantita. Il mercato petrolifero globale è enorme e, persuadendo molti produttori a quotare il greggio in dollari, a venderlo in dollari e a detenere le eccedenze di petrodollari in titoli del tesoro americani, gli Stati Uniti hanno di fatto garantito il dollaro con il petrolio. Sebbene il dollaro non fosse convertibile o ancorato a una quantità specifica di greggio, questo nuovo sistema spingeva qualsiasi paese importatore di petrolio a voler detenere dollari come riserva (spesso sotto forma di titoli di stato statunitensi), per assicurarsi di poter acquistare petrolio in caso di necessità. Ciò ha mantenuto forte la domanda globale di dollari e, di conseguenza, ha consolidato l'effetto rete della valuta. A partire dal 1974 e fino ai giorni nostri, il mondo ha operato prevalentemente sulla base di questo standard del petrodollaro.[^167] Mi riferisco a questo assetto come al sistema eurodollaro/petrodollaro, perché nasce da una combinazione di effetti di rete naturali, dovuti allo status di maggiore economia mondiale in un'epoca in cui le transazioni sono molto più veloci dei regolamenti, e di scelte politiche deliberate da parte della potenza dominante per incoraggiare i produttori di risorse scarse a utilizzare quel sistema e a rafforzarne gli effetti.

Da parte loro, gli Stati Uniti dovevano mantenere istituzioni sufficientemente credibili e un elevato grado di separazione dei poteri tra la banca centrale e il governo, affinché il dollaro fosse percepito come una valuta affidabile su scala globale. Nel 1978 e 1979, dopo un decennio di inflazione galoppante, la reputazione finanziaria degli Stati Uniti era talmente compromessa che dovettero emettere parte del debito pubblico in franchi svizzeri e marchi della Germania Ovest per accumulare riserve di valuta estera -- una pratica tipica dei paesi in via di sviluppo.[^168] A partire dal 1979 e per tutti gli anni '80, il nuovo presidente della Federal Reserve, Paul Volcker, alzò i tassi di interesse a quasi il 20% e portò gli Stati Uniti in recessione pur di stabilizzare il dollaro. Sia Jimmy Carter che il suo successore, Ronald Reagan, appoggiarono questa linea dura.

All'epoca, i paesi dell'America Latina avevano, nel complesso, un debito in dollari piuttosto elevato. Rafforzando il dollaro con tassi di interesse reali molto alti, il presidente della Federal Reserve Paul Volcker mise in ginocchio le finanze di molte delle loro aziende e dei loro governi, riducendone così il potere d'acquisto per il consumo di petrolio. Gli Stati Uniti poterono continuare a ricevere petrolio dall'Arabia Saudita a prezzi bassi, mentre il consumo di greggio in America Latina ristagnò a causa del crollo del valore delle loro valute. Durante gli anni '80, come mostra la Figura 11-A, il consumo mondiale di petrolio smise temporaneamente di crescere, soprattutto perché i paesi sviluppati continuarono ad aumentarlo, mentre molti paesi in via di sviluppo (in particolare in America Latina) dovettero ridurre il proprio.[^169]

Figura 11-A[^170]

Nel 1999, l'Iraq di Saddam Hussein, che all'epoca deteneva le seconde riserve petrolifere più grandi al mondo, iniziò a vendere il proprio greggio nella neonata valuta europea, l'euro. Nello stesso periodo anche Russia, Venezuela e Iran stavano sperimentando la vendita di petrolio in valute diverse dal dollaro. Dopo l'invasione multilaterale dell'Afghanistan nel 2001, seguita agli attacchi terroristici dell'11 settembre, gli Stati Uniti sferrarono un'invasione unilaterale dell'Iraq nel 2003, con un sostegno minimo da parte della comunità internazionale, a eccezione del Regno Unito.

A oggi, non è mai stata fornita una spiegazione soddisfacente per l'invasione dell'Iraq da parte degli Stati Uniti. La motivazione ufficiale, all'epoca, verteva sulle armi di distruzione di massa irachene, che non furono mai trovate e che, di fatto, non sono mai esistite. Il mondo non è certo a corto di dittatori, alcuni dei quali, come la Corea del Nord, possiedono armi di distruzione di massa. Perché gli Stati Uniti hanno invaso proprio l'Iraq? Dei diciannove terroristi direttamente coinvolti negli attentati dell'11 settembre, quindici erano sauditi e nessuno era iracheno. Le menti dell'attacco, invece, si trovavano in Afghanistan, vicino al confine con il Pakistan.

Poco dopo l'invasione statunitense, l'Iraq tornò a vendere il proprio petrolio in dollari. L'idea che gli Stati Uniti abbiano invaso il paese a causa della vendita di petrolio in euro è spesso liquidata come una teoria del complotto; anche se probabilmente non fu l'unica ragione, gli Stati Uniti vantano precedenti molto aggressivi con i paesi che vendono quantità significative di petrolio al di fuori del sistema basato sul dollaro, e questo ne è l'esempio più eclatante. Ron Paul, all'epoca membro del Congresso degli Stati Uniti, tenne un discorso su questo argomento di fronte al Congresso nel 2006, mettendolo così agli atti pubblici. Quello che segue è un passo saliente del suo discorso:

> È ormai risaputo che la reazione immediata dell'amministrazione dopo l'11 settembre si concentrò su come collegare Saddam Hussein agli attacchi per giustificare un'invasione e il rovesciamento del suo governo. Anche senza alcuna prova di un nesso con l'11 settembre o dell'esistenza di armi di distruzione di massa, il sostegno dell'opinione pubblica e del Congresso fu ottenuto tramite distorsioni e palesi travisamenti dei fatti per giustificare la deposizione di Saddam Hussein.
>
> Non si è mai parlato pubblicamente di destituire Saddam Hussein per il suo attacco all'integrità del dollaro come valuta di riserva, perpetrato vendendo il suo petrolio in euro, eppure molti ritengono che questa sia stata la vera ragione della nostra ossessione per l'Iraq. Dubito che fosse l'unica, ma potrebbe aver giocato un ruolo significativo nella nostra motivazione a dichiarare guerra. Pochissimo tempo dopo la vittoria militare in Iraq, tutte le vendite di petrolio iracheno tornarono a essere effettuate in dollari. L'euro fu immediatamente abbandonato.
>
> Nel 2001, l'ambasciatore venezuelano in Russia parlò della transizione del Venezuela all'euro per tutte le sue vendite di petrolio. Nel giro di un anno, ci fu un tentativo di colpo di stato contro Chavez, secondo alcuni rapporti con l'aiuto della nostra CIA. Dopo che questi tentativi di spingere l'euro a sostituire il dollaro come valuta di riserva mondiale incontrarono resistenza, il brusco calo del dollaro rispetto all'euro subì un'inversione di rotta. Questi eventi potrebbero aver avuto un ruolo determinante nel mantenimento del predominio del dollaro.
>
> Divenne chiaro che l'amministrazione statunitense vedeva con favore coloro che complottarono per rovesciare Chavez e fu messa in imbarazzo dal loro fallimento. Il fatto che Chavez fosse stato eletto democraticamente ebbe scarsa influenza su quale parte decidemmo di sostenere. Ora si sta tentando un nuovo attacco al sistema del petrodollaro. L'Iran, altro membro dell' 'Asse del Male', ha annunciato l'intenzione di inaugurare una propria borsa petrolifera a marzo di quest'anno. E indovinate un po'? Il prezzo del petrolio sarà espresso in euro, non in dollari.
>
> La maggior parte degli americani ha dimenticato come le nostre politiche abbiano sistematicamente e inutilmente inimicato gli iraniani nel corso degli anni. Nel 1953, la CIA contribuì a rovesciare il governo democraticamente eletto di Mohammed Mossadegh e insediò l'autoritario Shah, un nostro alleato. Gli iraniani erano ancora furibondi per questo quando gli ostaggi furono presi nel 1979. La nostra alleanza con Saddam Hussein durante la sua invasione dell'Iran nei primi anni '80 non migliorò la situazione e, ovviamente, non giovò nemmeno ai nostri rapporti con lo stesso Saddam Hussein. L'annuncio dell'amministrazione nel 2001 che l'Iran faceva parte dell'Asse del Male non migliorò le relazioni diplomatiche tra i nostri due paesi. Le recenti minacce sul nucleare, che ignorano il fatto che l'Iran è circondato da paesi dotati di armi atomiche, sembrano non fare presa su coloro che continuano a provocarlo. Considerando quella che la maggior parte dei musulmani percepisce come la nostra guerra contro l'Islam e questa storia recente, non c'è da meravigliarsi se l'Iran decida di danneggiare l'America minando il dollaro. L'Iran, come l'Iraq, non ha alcuna capacità di attaccarci, ma questo non ci ha impedito di trasformare Saddam Hussein in un Hitler dei giorni nostri, pronto a conquistare il mondo. Ora l'Iran, soprattutto dopo aver annunciato di voler prezzare il petrolio in euro, è stato oggetto di una guerra di propaganda non dissimile da quella condotta contro l'Iraq prima della nostra invasione.
>
> È improbabile che mantenere la supremazia del dollaro sia stata l'unica motivazione per la guerra contro l'Iraq o per l'ostilità verso l'Iran. Sebbene le vere ragioni per entrare in guerra siano complesse, oggi sappiamo che le motivazioni addotte prima dell'inizio del conflitto, come la presenza di armi di distruzione di massa e i legami di Saddam con l'11 settembre, si sono rivelate false.[^171]

In un mondo di libri mastri sovrani concorrenti, nessuno dei quali garantito e tutti centralizzati, possiamo tornare alla domanda che funge da filo conduttore di questo libro: 'chi controlla i registri?'. La risposta, da un punto di vista geopolitico, è che nell'era delle telecomunicazioni, il paese con la maggiore potenza economica e militare avrà probabilmente il controllo primario sul registro mondiale, a meno che non si trovi una soluzione migliore o finché nessuna nazione sarà abbastanza grande da imporre la propria volontà sul resto del mondo. Il libro mastro del paese più potente funge da unità di conto indipendente per le transazioni internazionali. La Corea del Sud e l'Arabia Saudita, ad esempio, non devono fidarsi dei rispettivi registri per commerciare tra loro, ma entrambi devono fidarsi degli Stati Uniti. Tra le valute fiat, la valuta di riserva mondiale è, di gran lunga, la più spendibile per il commercio internazionale.

Al momento della stesura di questo libro, esistono circa 160 valute fiat nel mondo e la maggior parte di esse è poco spendibile o richiesta al di fuori dei confini nazionali. Il denaro dovrebbe evitare la necessità del baratto, ma la presenza di 160 valute governative diverse finisce, ironicamente, per replicare un sistema di baratto, almeno per quanto riguarda il commercio globale. Pertanto, è essenziale disporre di un'unità di conto e di un asset di regolamento primario, così che le nazioni che non si fidano delle rispettive valute fiat arbitrarie possano comunque commerciare tra loro. Prima del 1944, questo asset di regolamento e unità di conto era l'oro. Durante l'era di Bretton Woods, dal 1944 al 1971, l'oro era ancora in uso, mentre il dollaro statunitense (convertibile in oro e forte della piena garanzia della più grande potenza economica e militare del mondo) veniva usato allo stesso modo. Dalla metà degli anni '70 ad oggi, il dollaro statunitense ha rappresentato l'unità di conto e l'infrastruttura di pagamento principale per il commercio internazionale, mentre i depositi in dollari e i titoli del Tesoro statunitensi costituiscono il principale asset di risparmio per le riserve valutarie estere.

Gli Stati Uniti mantengono il loro libro mastro fiat e altre nazioni sovrane si agganciano a quello statunitense detenendo una notevole quantità di dollari, sia sotto forma di depositi bancari che di titoli del Tesoro statunitensi. Se le loro valute si indeboliscono troppo, le banche centrali di quei paesi possono vendere una parte dei loro dollari e riacquistare la propria valuta, restringendo così l'offerta e rafforzandola. D'altra parte, se un paese registra notevoli surplus commerciali e la sua valuta si rafforza, può stampare più moneta, espandere il proprio libro mastro e acquistare più asset in dollari per indebolire il valore unitario della propria valuta e aumentare le proprie riserve in dollari. In misura minore, i paesi detengono anche unità di valute di altri grandi paesi per diversificare leggermente, e molti paesi possiedono ancora notevoli quantità di oro.

Riassumendo, il mondo opera fondamentalmente su un sistema finanziario a due livelli. La maggior parte delle persone, al livello più basso, è costretta a usare la propria valuta locale per pagare e risparmiare e, delle 160 valute esistenti, la maggior parte non è di buona qualità. Soprattutto nei paesi in via di sviluppo, gli individui fanno spesso molta fatica a risparmiare, poiché le loro valute sono costantemente svalutate e occasionalmente soggette a iperinflazione. Al secondo livello, invece, le società di esportazione e importazione, le classi più abbienti e le banche centrali di questi paesi usano i dollari e altre valute importanti per interagire con i mercati globali. I leader di questi paesi, che svalutano di frequente i risparmi dei loro cittadini, spesso mantengono per sé conti denominati in dollari, franchi o euro presso banche offshore e paradisi fiscali, invece di assoggettarsi alla continua svalutazione monetaria che i propri cittadini subiscono quotidianamente.

**Una storia di transizioni monetarie**





## Note



[^166]: Andrea Wong, *The Untold Story Behind Saudi Arabia's 41-Year U.S. Debt Secret*, *Bloomberg*, 30 maggio 2016.

[^167]: Alex Gladstein, *Check Your Financial Privilege*, 38--42.

[^168]: Paul Lewis, *U.S. Reported Set To Borrow Marks Worth $1.25 Billion*, *The New York Times*, 28 novembre 1978.

[^169]: David Spiro, *The Hidden Hand of American Hegemony Petrodollar Recycling and International Markets*.

[^170]: YCharts, 'World Oil Consumption (I:WOCNY)'.

[^171]: Ron Paul, 'The End of Dollar Hegemony'. Discorso alla Camera dei rappresentanti, 15 febbraio 2006.