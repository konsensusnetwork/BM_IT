# Il sistema finanziario moderno

In questa parte del libro si analizzano i meccanismi del sistema finanziario moderno. Vedremo come funziona, come viene creata e distrutta la moneta e in che modo la sua struttura avvantaggi o penalizzi determinate categorie di utenti.

Nel loro complesso, i seguenti capitoli mostrano come il sistema finanziario, nella sua forma attuale, sia concepito in modo tale che 1) l'offerta di moneta sia in continua espansione, 2) il potere d’acquisto venga gradualmente drenato dai risparmiatori a favore degli arbitraggisti, i quali si trovano più vicini alla fonte della creazione monetaria, 3) il sistema premi le grandi entità con buoni collegamenti a scapito di quelle piccole e con scarsi agganci, 4) le passività si trasferiscano gradualmente dal settore privato a quello pubblico, così da impedire al sistema di estinguere il debito, e 5) questo processo reprima la volatilità per un certo periodo, fino a quando non si manifesta in modo esplosivo e quasi tutta insieme.

Ma, prima di addentrarci in questi argomenti, è necessario partire dalle fondamenta e procedere passo dopo passo.

## Il sistema della Federal Reserve: le basi

Il sistema finanziario è costituito da una serie di registri contabili incassati l'uno nell'altro. In altre parole, è una serie di registri minori che si basano su registri maggiori.

Alla base del sistema statunitense (e, in una certa misura, di quello mondiale, dato lo status del dollaro come valuta di riserva globale) si trova il Federal Reserve System, la banca centrale degli Stati Uniti. Il Federal Reserve System (comunemente noto come ‘la Federal Reserve’ o ‘la Fed’) è un'organizzazione ibrida pubblico-privata creata dal Congresso degli Stati Uniti con il Federal Reserve Act del 1913 e modificata più volte da leggi successive. La Federal Reserve controlla il registro contabile fondamentale del sistema finanziario moderno.

Dal lato del settore privato, la Federal Reserve è composta da dodici banche federali regionali. Queste banche agiscono come ‘banca delle banche’ per le rispettive regioni, e immettono anche la valuta cartacea in circolazione. La più importante delle dodici è la Federal Reserve Bank di New York, perché è grande quanto le altre undici messe insieme e svolge le operazioni di mercato aperto della Federal Reserve. Le banche commerciali del settore privato possiedono azioni di queste banche federali regionali, eleggono la maggior parte dei membri del loro consiglio di amministrazione e ricevono un dividendo sul capitale investito.[^198]

Dal lato del settore pubblico, c'è un Consiglio dei governatori della Federal Reserve, composto da sette membri. Questi governatori sono nominati dal presidente degli Stati Uniti, confermati dal Senato e restano in carica per 14 anni. Questo Consiglio, insieme al suo numeroso staff di supporto, agisce come un'agenzia del governo federale con sede nella capitale della nazione e dirige il Federal Reserve System. La carica più alta nella Federal Reserve è quella del Presidente del Consiglio dei governatori. Dopo aver coperto le spese operative e pagato un dividendo alle banche membre, tutti gli utili eccedenti della Federal Reserve vengono versati al Dipartimento del Tesoro statunitense.

Il Comitato federale del mercato aperto (FOMC) è l'organo della Federal Reserve composto da dodici membri che si riunisce otto volte l'anno per definire la politica monetaria della nazione, influenzando così anche buona parte del sistema finanziario globale. Ne fanno parte i sette membri del Consiglio dei governatori, il presidente della Federal Reserve Bank di New York, e i quattro seggi restanti sono occupati a rotazione dai presidenti delle altre undici banche federali regionali. La struttura è pensata in modo che la rappresentanza del settore pubblico abbia la maggioranza (sette) dei seggi nel comitato e quella del settore privato la minoranza (cinque).[^199]

## Una piramide di promesse di pagamento

Nell'attivo di una tipica banca commerciale privata troviamo principalmente prestiti, titoli e liquidità. Un mutuo, ad esempio, è una passività per chi lo contrae e un'attività per la banca. La banca detiene il diritto a futuri pagamenti in dollari da parte del cliente, il quale a sua volta ha l'obbligo di versare tali somme alla banca. Altre tipologie di prestito includono finanziamenti alle imprese, prestiti personali, prestiti su carta di credito, prestiti studenteschi, prestiti auto, finanziamenti a margine e così via. Per quanto riguarda i titoli, le banche detengono spesso una quantità significativa di titoli del Tesoro statunitense e altre tipologie di obbligazioni. La maggior parte della liquidità di una banca, esclusa una piccola quantità di contante tenuta in cassa, è depositata presso la Federal Reserve sotto forma di riserve bancarie digitali.

Il passivo di una tipica banca privata è costituito principalmente dai depositi di privati e imprese. Persone fisiche e aziende hanno conti correnti, conti di risparmio e certificati di deposito presso le banche. Per i clienti e le imprese si tratta di attività, mentre per la banca commerciale sono passività. Depositando denaro in banca, un correntista sta di fatto concedendo all'istituto un prestito a un basso tasso di interesse.

Per poter operare, una banca deve avere più attività che passività, deve seguire le rigide normative stabilite dal governo federale e dalla Federal Reserve degli Stati Uniti, e le sue attività devono generare tassi di interesse più alti rispetto alle sue passività; è da questo differenziale, e dalle commissioni, che la banca trae profitto.

Anche il bilancio consolidato della Federal Reserve, come quello di una normale banca, presenta attività e passività. Dal lato dell'attivo, detiene titoli del Tesoro statunitense, titoli garantiti da ipoteca (a partire dalla crisi dei mutui subprime del 2008) e una piccola percentuale di altre attività. Dal lato del passivo, tutte le banconote fisiche rappresentano passività dirette della Federal Reserve, così come lo sono le riserve di liquidità che le banche commerciali detengono nei loro conti presso la stessa Federal Reserve.

La Figura 14-A mostra uno schema semplificato del sistema finanziario degli Stati Uniti, che rappresenta una catena di attività e passività.

Figura 14-A

A questo punto emerge un potenziale problema: l'intera struttura è circolare. Le attività finanziarie che sorreggono persino il cuore del sistema sono, a loro volta, delle passività. È tutto un susseguirsi di passività.

C'è una vecchia barzelletta su una donna convinta che il mondo poggi su una tartaruga gigante. Quando le chiedono su cosa poggia la tartaruga, lei risponde che poggia su un'altra tartaruga. E alla domanda su cosa poggi la seconda, esasperata, sbotta: 'È tutto un susseguirsi di tartarughe!'. Esistono varianti di questa storiella che risalgono almeno al 1838, anche se all'epoca si trattava di rocce anziché di tartarughe.[^200]

Un conto in banca è un'attività per il titolare e una passività per la banca; di fatto, non è altro che una registrazione nel libro contabile di quella banca. Il conto è coperto dalle attività della banca, costituite dai debiti che i vari mutuatari hanno nei suoi confronti. A sua volta, la banca deposita le riserve di liquidità in eccesso come attività presso la Federal Reserve, e anche in questo caso si tratta solo di una registrazione contabile sul registro della Fed. Queste riserve di liquidità, essendo una passività per la Federal Reserve, sono coperte dalle attività della Fed stessa, che consistono principalmente in titoli del Tesoro statunitense. Questi titoli del Tesoro sono passività del governo federale americano e sono garantiti principalmente dal potere impositivo che quest'ultimo esercita sui cittadini e sulle imprese nella propria giurisdizione.

In un certo senso, la circolarità del sistema finanziario ha un che di poetico: dimostra quanto siamo tutti dipendenti gli uni dagli altri. Allo stesso tempo, però, è anche un sistema molto fragile. Tutto è un credito che poggia su un altro credito, che a sua volta si basa su un altro credito ancora, e per non crollare si affida a un moto perpetuo e a una crescita continua. L'eventualità di un simile crollo negli Stati Uniti sembra quasi impensabile a molti, ma è una dinamica che si verifica di continuo nei paesi più piccoli di tutto il mondo ed è già successa in passato anche a nazioni importanti.

È importante sottolineare che, come già descritto nei capitoli precedenti, il sistema non è sempre stato così circolare. Fino al 1913 (e in una certa misura fino al 1971), l'intero sistema finanziario era costruito sull'oro e consisteva in una serie di crediti interconnessi che, in ultima analisi, rappresentavano la possibilità di riscattare una certa quantità d'oro. L'oro è un'attività per chi lo possiede e non rappresenta una passività per nessun altro; incarna l'energia accumulata per estrarlo dalla terra e raffinarlo in una forma utilizzabile, per la quale trova molte applicazioni. In un sistema di quel tipo, basato sull'oro, tutto era sostenuto in ultima istanza da un'attività non vincolata, mentre nel sistema attuale tutto poggia sui titoli di stato, che sono a loro volta delle passività.

## Fedwire

Quando persone e aziende si scambiano denaro tramite i loro conti correnti, le rispettive banche devono comunicare tra loro e regolare i trasferimenti. In altre parole, quando effettuate un pagamento e l'operazione vi sembra conclusa, le banche devono ancora completare delle procedure interne.

Una delle funzioni storiche delle banche è sempre stata quella di raggruppare molte piccole transazioni in operazioni più grandi. Se pago un esercente 45 $ con la carta di credito e a sua volta questo acquista forniture per 27 $ da un terzo, queste piccole operazioni vengono registrate come debito a breve termine nei libri contabili degli istituti finanziari, fino al momento della loro liquidazione in transazioni di regolamento di importo maggiore.

Anche le varie società fintech che offrono pagamenti in valuta fiat e altri servizi sono collegate ai circuiti bancari, invece di aggirarli o di competere con essi. Le banche hanno conti presso la Federal Reserve e le società fintech hanno conti presso le banche, o diventano esse stesse delle banche. Di conseguenza ogni cliente si serve delle banche e di questi sistemi di regolamento, anche senza necessariamente rendersene conto.

Fino ai primi del novecento, queste liquidazioni di importo elevato tra banche avvenivano spesso tramite il trasferimento fisico di banconote e oro sotto scorta armata. Negli anni dieci del novecento, la Federal Reserve iniziò a usare un sistema basato sul codice Morse per ridurre al minimo la necessità di questo tipo di trasporto fisico. Depositando le proprie riserve presso la Federal Reserve come una voce nel suo libro mastro, le banche potevano regolare i pagamenti reciproci attraverso un sistema di telecomunicazioni sicuro e la Federal Reserve si limitava ad aggiornare il libro mastro per registrare il trasferimento di denaro da una banca affiliata a un'altra.[^201]

Questo sistema di regolamento gestito dalla Federal Reserve è stato aggiornato nel tempo e oggi è conosciuto come Fedwire. Nel 2022, Fedwire ha elaborato volumi di regolamento lordo per un valore di oltre 1 060 mila miliardi di dollari per migliaia di singole banche commerciali statunitensi. Si è trattato di oltre 196 milioni di transazioni, con un importo medio di 5,41 milioni di dollari ciascuna.[^202] Quando privati e aziende si scambiano somme di denaro di piccola e media entità, molte di queste operazioni finiscono per essere raggruppate e liquidate tra le banche attraverso queste imponenti transazioni di regolamento.

Nel 2023, la Federal Reserve ha sviluppato FedNow, che permette ai correntisti di inviarsi denaro in tempo reale. Le banche fungono ancora da intermediari per questa operazione e la Federal Reserve sposta le riserve bancarie dietro le quinte, ma questo nuovo sistema scavalca alcuni dei servizi di raggruppamento delle transazioni per cui storicamente ci si è sempre affidati alle banche. Come per la maggior parte degli aggiornamenti del sistema bancario, FedNow offre alla Federal Reserve capacità di sorveglianza più granulari rispetto a quelle attuali di Fedwire, dal momento che avrà a disposizione maggiori informazioni sui pagamenti individuali tra istituti, piuttosto che sulle sole liquidazioni cumulative a livello istituzionale.

Negli Stati Uniti esiste un importante sistema di regolamento secondario, un'alternativa gestita dal settore privato nota come Clearing House Interbank Payment System (CHIPS). Questo sistema, di proprietà di diverse banche, è al servizio di meno di 50 grandi istituzioni finanziarie sulle migliaia esistenti, ma gestisce comunque volumi per centinaia di migliaia di miliardi di dollari all'anno, dato che questi pochi istituti da soli rappresentano una quota enorme dei pagamenti.[^203] Insieme, Fedwire e CHIPS gestiscono la maggior parte del volume dei regolamenti negli Stati Uniti. Praticamente tutte le transazioni che effettuiamo come privati e aziende sui livelli contabili superiori del sistema vengono liquidate tramite questi sistemi al livello di base del sistema o in sua prossimità.

## I collegamenti internazionali

Altri paesi presentano sistemi finanziari con una struttura simile. L'elemento che li accomuna è di solito la presenza di una banca centrale a cui fanno capo le riserve bancarie del sistema finanziario nazionale e il contante fisico come proprie passività (la base monetaria), che sono garantite da debito pubblico e da altre attività. Anch'esse gestiscono o agevolano un sistema di regolamento interbancario. La più antica banca centrale ancora esistente è la Riksbank svedese, mentre la seconda per antichità è la Banca d'Inghilterra.

A differenza degli Stati Uniti, però, le banche centrali degli altri paesi sono solitamente collegate anche al sistema della Federal Reserve americana, come descritto nella terza parte di questo libro, poiché il dollaro americano è l'attuale valuta di riserva mondiale. Oltre a detenere il debito pubblico nazionale nel proprio attivo, una banca centrale estera detiene tipicamente anche titoli del Tesoro americano come asset. In genere detengono anche titoli di stato di altri grandi paesi.

Numerose entità in tutto il mondo, fra cui banche, imprese e governi, contraggono spesso debiti denominati in dollari. Al momento della stesura di questo libro, la Banca dei Regolamenti Internazionali stima che esista un debito denominato in dollari di circa 13 mila miliardi di dollari in mano a entità non americane.[^204] Tuttavia, è importante notare che la maggior parte di questo debito non è contratto verso entità americane. Al contrario, entità europee, giapponesi, cinesi e altre entità internazionali erogano spesso prestiti in dollari ad altre entità, pur non avendo né il creditore né il debitore sede negli Stati Uniti. Ciò accade soprattutto quando creditori di paesi sviluppati concedono prestiti a entità di paesi in via di sviluppo.

Per questo motivo, sebbene la Federal Reserve statunitense gestisca principalmente il registro contabile centralizzato degli Stati Uniti, di fatto gestisce quello del mondo intero. Quasi il 90% del volume degli scambi valutari globali avviene in dollari; inoltre, sono denominati in dollari quasi il 60% delle riserve valutarie internazionali e circa il 50% delle fatture commerciali e dei prestiti transfrontalieri.[^205] Tutti i dollari rappresentano crediti verso le banche, i quali si riconducono in ultima analisi a crediti sulla base monetaria statunitense, che costituisce il passivo della Federal Reserve.

Molte banche centrali detengono ancora oro, sebbene questo rappresenti una quota minore del loro attivo rispetto all'epoca del gold standard. Il sistema finanziario globale ha quindi assunto una natura piuttosto circolare: le banche centrali detengono, come parte del loro attivo, depositi in valuta fiat e titoli di stato di altri paesi, che sono a loro volta passività di altre banche centrali e di altri governi. Di conseguenza, i sistemi finanziari dei vari paesi sono tutti interconnessi all'interno di questa struttura globale, che ruota in gran parte attorno al Federal Reserve System statunitense.

Sebbene sia molto più veloce rispetto all'epoca precedente alle telecomunicazioni, oggi il trasferimento internazionale di ingenti somme di denaro è spesso, per gli standard moderni, un processo lento, costoso e opaco. Sovente i bonifici subiscono ritardi o vengono annullati, ed è difficile risalire alla causa del problema. Questo accade perché tali trasferimenti devono spesso passare attraverso diverse banche corrispondenti, subire varie conversioni di valuta e basarsi, a diversi livelli, sulla fiducia reciproca tra gli istituti. Il sistema di messaggistica per i pagamenti più diffuso tra le banche è SWIFT, fondato nel 1973 e tutt'oggi operativo con modalità molto simili a quelle di decenni fa. Diverse società fintech e di trasferimento di denaro, sfruttando l'infrastruttura bancaria esistente, possono accelerare i pagamenti di importo minore, ma la commissione media internazionale per l'invio di rimesse supera il 6%.[^206]

[^198]: Consiglio dei governatori del Federal Reserve System, *Who Owns the Federal Reserve?*
[^199]: Consiglio dei governatori del Federal Reserve System, *Federal Market Open Committee*.
[^200]: Garson O'Toole, *Tortoises All the Way Down*, *Quote Investigator*, 22 agosto 2021.
[^201]: Frederick Schroeder, *Developments in Consumer Electronic Fund Transfers*, *Federal Reserve Bulletin* 69, 6 (giugno 1983).
[^202]: La Federal Reserve, *Fedwire Funds Service: Annual Statistics*.
[^203]: The Clearing House, 'About CHIPS'.
[^204]: Banca dei Regolamenti Internazionali, 'BIS International Banking Statistics and Global Liquidity Indicators'.
[^205]: Bafundi Maronoti, 'Revisiting the International Role of the Dollar', *BIS Quarterly Review*, dicembre 2022.
[^206]: Banca Mondiale, 'Remittance Prices Worldwide Quarterly', 7.
