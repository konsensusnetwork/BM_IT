# Un mondo di apertura o un mondo di controllo

Nel maggio del 2022, mi sono ritrovato in un luogo in cui non mi aspettavo né avevo pianificato di essere: il parlamento norvegese a Oslo. Parlavo con alcuni parlamentari norvegesi come parte di una delegazione di dodici persone, inviata dalla Human Rights Foundation. L'obiettivo della Human Rights Foundation è di contribuire a garantire i diritti fondamentali alle persone che vivono in regimi autoritari o semi-autoritari. La loro carta dei valori fa riferimento al Patto internazionale sui diritti civili e politici delle Nazioni Unite, ratificato da 173 paesi nel 1976, che comprende:[^433]

- libertà di parola e di espressione
- il diritto a un equo trattamento e a un giusto processo
- libertà dalla schiavitù e dalla tortura
- libertà di associazione
- il diritto di lasciare il proprio paese e di rientrarvi
- libertà da interferenze e coercizioni in materia di coscienza
- il diritto di acquisire e disporre della proprietà
- libertà dalla detenzione o dall'esilio arbitrari
- il diritto di praticare il proprio culto
- il diritto di partecipare al governo del proprio paese

Mi trovavo in una situazione insolita perché alcuni membri del parlamento norvegese avevano proposto di vietare il mining di bitcoin nel paese. In quel periodo, la Human Rights Foundation, che organizzava il suo annuale Oslo Freedom Forum a due passi dal palazzo del Parlamento, utilizzava bitcoin e stablecoin come strumenti a sostegno dei diritti umani in paesi dove gli attivisti sono spesso vittime di una censura finanziaria autoritaria. Per questo, la Human Rights Foundation fu invitata a inviare al Parlamento una delegazione di relatori del forum per discutere della questione. La delegazione, composta da dodici persone, comprendeva per la maggior parte attivisti per i diritti umani; alcuni di noi, me compreso, parteciparono in qualità di esperti per rispondere nel dettaglio a eventuali domande sul come e il perché il network Bitcoin utilizzi energia.

Alcuni attivisti nigeriani presenti nel gruppo spiegarono ai parlamentari come, dopo il congelamento dei loro conti bancari per aver protestato contro le violenze eccessive della polizia nel loro paese, fossero passati a usare bitcoin per ricevere donazioni. Lo stesso era accaduto anche all'oppositore politico di Vladimir Putin, Alexei Navalny. Dovendo far fronte a frequenti congelamenti dei conti bancari, l'organizzazione di Navalny in Russia aveva utilizzato bitcoin per raccogliere e trasferire fondi a sostegno della sua legittima opposizione politica al regime dittatoriale di Putin. Altri membri del gruppo parlarono del problema dello scarso accesso ai servizi bancari in molte parti del mondo e di come queste tecnologie rendano l'accumulo e la trasmissione di valore molto più efficienti e accessibili, dando così modo agli abitanti delle aree più povere di connettersi all'economia globale. Quando è arrivato il mio turno, ho fatto un intervento breve descrivendo come il network Bitcoin tenda a utilizzare energia a basso costo e isolata, sottolineando al contempo l'utilità della sua peculiare flessibilità sul lato della domanda. La rete elettrica norvegese è alimentata per oltre il 90% da energia idroelettrica pulita e, specialmente nel nord del paese, dispone di abbondanti risorse isolate utili a sostenere un network di così grande valore. Le aziende private lo stavano già facendo di buon grado e, a mio avviso, non c'era alcun motivo per cui il governo dovesse intervenire per impedirglielo.

Diversi mesi prima di quell'incontro, oltreoceano, in Canada, un imponente convoglio di camionisti aveva dato vita a una grande protesta, che aveva radunato persone da tutto il paese nella capitale per protestare contro l'obbligo vaccinale per il COVID-19 e le restrizioni alla mobilità. Nel 2021, il Canada aveva adottato politiche sempre più severe in materia di mobilità. Le persone non potevano prendere treni o aerei senza una prova dell'avvenuta vaccinazione, il che significava che non potevano spostarsi liberamente all'interno del paese e, cosa ancora più importante, di fatto non avevano modo di lasciare il paese se non erano vaccinate, poiché non potevano volare né attraversare il confine terrestre con gli Stati Uniti. All'inizio del 2022, il Canada ha inasprito ulteriormente queste misure, richiedendo anche ai camionisti in ingresso nel paese di esibire la prova di vaccinazione. I patti internazionali consentono la sospensione temporanea di alcuni diritti durante le emergenze (ad esempio, le restrizioni alla mobilità), ma tutto questo accadeva a distanza di anni dall'inizio della pandemia, quando era ormai chiaro che l'efficacia del vaccino fosse temporanea e limitata nel prevenire la trasmissione.

A ogni grande protesta si associano frange estremiste ma, nel complesso, quella dei camionisti era di natura pacifica ed economica. La protesta ha creato disagi alle attività commerciali locali e messo sotto pressione il governo bloccando il traffico ma, d'altro canto, era appoggiata da molte persone comuni che si sentivano messe con le spalle al muro. L'obiettivo di una protesta è proprio quello di sensibilizzare l'opinione pubblica creando disagi, e richiede un costante dispendio di tempo e/o denaro da parte dei manifestanti per essere portata avanti, il che naturalmente ne limita la durata e la portata a seconda della gravità delle motivazioni e della dedizione alla causa.[^434]

Iniziarono ad arrivare donazioni a fiumi per sostenere i manifestanti, sia in valuta fiat che in bitcoin. Benjamin Tyler Perrin, un noto divulgatore di tecnologie legate a Bitcoin, ha contribuito a creare un portale per le donazioni, per permettere alle persone di inviare bitcoin a sostegno dei camionisti. Perrin, che in precedenza aveva votato per il partito del primo ministro Justin Trudeau ma che in seguito si era opposto all'imposizione di obblighi vaccinali e restrizioni alla mobilità, pensava che le donazioni sarebbero state di piccola entità e non ostacolate dal governo. Tuttavia, quando a numerosi portali di donazione come GoFundMe fu ordinato di bloccare i servizi senza consegnare i fondi, la rete Bitcoin divenne uno dei pochi canali rimasti per far arrivare le donazioni ai legittimi destinatari.

Il governo canadese fece quindi ricorso a poteri speciali e ordinò alle banche di congelare i conti correnti di alcuni manifestanti, nonché di persone che si erano semplicemente limitate a fare una donazione ai manifestanti. Molti di questi provvedimenti furono eseguiti senza un'ordinanza del tribunale, e il confine tra l'azione del governo e quella delle banche si fece sempre più labile.[^435]

I bitcoin custoditi personalmente non potevano però essere congelati. Gli exchange di criptovalute nazionali potevano mettere in lista nera alcuni indirizzi noti, rendendo meno agevole cambiare i bitcoin in dollari canadesi tramite i loro portali, ma, a parte questo, le azioni che il governo poteva intraprendere in modo automatico e da remoto erano limitate. Esistono molti modi per spendere o cambiare bitcoin. Se le autorità volevano i bitcoin di qualcuno, dovevano presentarsi alla loro porta, in senso letterale o figurato, con un mandato o una minaccia di qualche tipo. In altre parole, l'uso di bitcoin rendeva l'attuazione della censura finanziaria considerevolmente più costosa. A differenza della maggior parte delle altre donazioni, che furono interamente bloccate, due terzi delle donazioni in bitcoin raggiunsero i destinatari previsti e solo il restante terzo fu confiscato tramite operazioni mirate delle forze dell'ordine.

Nel febbraio 2022, durante la protesta, ho discusso sui social media di questa particolare sfumatura, evitando volutamente di affrontare in modo diretto il tema dei vaccini o dello schieramento politico canadese. La mia conclusione è stata che le tecnologie che rendono più difficile il congelamento del denaro non hanno lo scopo di eludere leggi legittime, ma piuttosto di assicurare che i governi stessi rispettino le proprie leggi. Come ho scritto allora:

> I servizi finanziari con custodia di terzi permettono ai governi di congelare i conti subito e di stabilire solo in un secondo momento chi sia colpevole o innocente. I servizi finanziari ad autocustodia, invece, costringono i governi a incriminare formalmente le persone prima di poter fare pressione per congelarne i conti.
>
> Il denaro affidato in custodia spesso non può essere ritirato da una giurisdizione se, per qualsiasi motivo, lo stato di diritto viene a mancare. Il denaro in autocustodia, invece, può essere ritirato da una giurisdizione se l'individuo è in grado di spostarsi fisicamente altrove (e talvolta, anche se non lo è).
>
> Non è una questione di 'destra o sinistra', perché basta immaginare che il politico che meno ci piace vinca le prossime elezioni, o quelle successive ancora. La maggior parte delle persone è a favore dello stato di diritto, ma le domande sono 'quale legge?' e 'in quale ordine?'
>
> Pertanto, bitcoin e le criptovalute non servono realmente a 'eludere la legge', ma piuttosto a imporre ai governi l'onere di agire nel rispetto della legge e a offrire agli individui più opzioni di mobilità qualora i governi iniziassero a modificare le leggi in una direzione che limita la libertà.[^436]

Personalmente ho preso sul serio la pandemia fin dal suo esordio e ho sostenuto gli sforzi per produrre e distribuire i vaccini non appena sono stati disponibili per chi li desiderava. Tuttavia, a causa dell'efficacia temporanea dei vaccini contro il coronavirus e di altre sfumature della questione, non ho appoggiato gli obblighi vaccinali imposti dal governo alla popolazione generale, né l'introduzione di significative restrizioni alla mobilità o al lavoro imposte dall'alto in base allo stato vaccinale. Questo si ricollega a un secolare dibattito politico tra politiche individualiste e collettiviste, ma il mio intento qui è sottolineare il diritto di protestare, piuttosto che soffermarmi sull'oggetto della protesta in sé, con cui, a seconda dei casi, potrei essere d'accordo o meno.

Un concetto simile si applica alla pratica diffusa delle confische civili. Negli Stati Uniti, ogni anno la polizia sottrae alle persone miliardi di dollari in contanti, gioielli e altri oggetti di valore senza accusarle di alcun reato. Se qualcuno attraversa un aeroporto con denaro contante od oggetti di valore, o viene fermato mentre ne trasporta in grande quantità, in molte giurisdrizioni la polizia può semplicemente confiscare tutto, pur non accusando la persona di alcuna violazione. L'interessato deve quindi affrontare procedimenti lunghi e costosi per sperare di riavere i propri beni; un ostacolo ben più grande per la gente comune che per i ricchi.[^437] Questa pratica si verifica su scala globale, in varia misura, e addossa l'onere della prova alla persona che vuole rientrare in possesso dei suoi beni, invece che all'autorità che li ha sequestrati.

Ho conosciuto Benjamin Tyler Perrin all'Oslo Freedom Forum nel maggio 2022, mesi dopo il suo coinvolgimento nel portale per le donazioni. Non è affatto una persona estremista o eccessivamente schierata. In un'intervista pubblica con Peter McCormack, ha raccontato che quando il governo ha iniziato a usare il pugno di ferro contro i conti bancari e i portali di donazione associati alla protesta, ha temuto per la propria incolumità e per quella della sua famiglia. Ha anche dichiarato pubblicamente che, se avesse saputo in anticipo che il clima politico sarebbe diventato così conflittuale, avrebbe potuto costruire il portale utilizzando mezzi più privati e inarrestabili. Come ha spiegato, all'epoca non aveva considerato che il governo sarebbe potuto intervenire per tentare di impedire l'erogazione delle donazioni legate alla protesta e, di conseguenza, non aveva posto l'accento sulla privacy durante la configurazione del portale. Eppure, il suo progetto ha avuto più successo di GoFundMe e di altri portali di donazione centralizzati simili.[^438]

La censura finanziaria contro manifestanti o oppositori politici è uno strumento comune nei regimi autoritari e semi-autoritari, ma sfumature di essa compaiono occasionalmente anche nelle democrazie, di solito in occasione di guerre o altri eventi eccezionali. Quando si sceglie di sostenere o contrastare l'uso di tali strumenti in un dato contesto, si deve tenere a mente che qualsiasi potere detenuto dal governo può essere usato anche nel contesto opposto. Affinché esista una vera libertà, questa deve essere posta al di sopra di ogni interesse specifico, anziché essere qualcosa che si può facilmente sottrarre a gruppi che potrebbero non piacerci. In altre parole, il giusto processo dovrebbe valere sia per i gruppi più virtuosi che per quelli più odiosi.

La rete Bitcoin è stata creata e inizialmente adottata da persone del movimento cypherpunk, che, come già detto, si riferisce a coloro che promuovono l'uso diffuso della crittografia e delle tecnologie per la privacy come via per il cambiamento sociale e politico. A partire da questa base, anche un più ampio sottogruppo di persone di orientamento libertario è diventato un entusiasta sostenitore della rete.[^439] Al momento della stesura di questo libro, negli Stati Uniti ci sono più politici associati al Partito Repubblicano che abbracciano Bitcoin rispetto ai politici associati al Partito Democratico, sebbene ve ne siano alcuni in entrambi gli schieramenti.

Fin dalla sua nascita, Bitcoin ha sempre avuto un elemento politico. Al momento in cui scrivo, è il più grande e riuscito tentativo al mondo di creare una valuta digitale senza stato, e questo fatto ha un certo peso politico. La crittografia ha inizialmente permesso la condivisione privata di informazioni, e ora permette anche la condivisione privata di valore. Informazioni e valore sono le due componenti necessarie affinché gli individui possano commerciare.

Ma qual è *esattamente* la natura politica della rete? È solo per cypherpunk e libertari? E se qualcuno avesse una visione favorevole del governo del proprio paese? Bitcoin non fa per loro? Possiamo determinare le opinioni politiche di qualcuno in base alla sua opinione sugli asset digitali?

Alcuni dei libri più citati dai libertari e dai critici del governo in generale sono *La fattoria degli animali* e *Millenovecentottantaquattro*, scritti da George Orwell. Ancora oggi, questi rimangono alcuni dei romanzi più potenti che enfatizzano temi anti-autoritari. Ma ciò che molte persone non capiscono nel contesto odierno è che George Orwell era un socialista democratico. Favoriva un governo forte, ma solo se quel governo fosse stato del tipo trasparente e democraticamente eletto. L'anti-autoritarismo non appartiene esclusivamente alla destra o alla sinistra politica. Viene semplicemente espresso da quelle parti in modi diversi. E probabilmente lo scrittore anti-autoritario più famoso si trovava a sinistra nello spettro politico.

In seguito alla crisi finanziaria globale del 2008 e ai salvataggi bancari operati dal governo federale statunitense, sorsero le proteste del movimento Tea Party, animate principalmente da persone di destra, e quelle di Occupy Wall Street, composte in prevalenza da persone di sinistra. Entrambi i gruppi contestavano aspetti dello stesso problema di fondo: quando il sistema finanziario è crollato nel 2008, chi era al timone dell'intrecciata struttura di potere che unisce governo e grandi aziende ha potuto usare un registro pubblico flessibile per salvare selettivamente chi voleva, dando la priorità a chi era già ricco e potente.

Oggi, Bitcoin, in quanto network, raccoglie membri da entrambi i gruppi e, in un certo senso, li organizza in modo emergente, dando loro qualcosa da usare e su cui costruire, così che non debbano fare affidamento solo sulla protesta. Offre loro un modo per svincolarsi dal sistema finanziario esistente, che considerano profondamente corrotto, e per costruire al suo posto un sistema finanziario parallelo e paritario. È per questa ragione che molti sostenitori del network di Bitcoin descrivono le loro attività come una rivoluzione pacifica. Quindi, sebbene la tecnologia abbia implicazioni politiche, non è intrinsecamente di parte.

Nel 2022 si è assistito a un notevole aumento della visibilità dei sostenitori di Bitcoin che si identificavano come progressisti, termine che si riferisce a persone tendenzialmente di sinistra, sia in ambito sociale che fiscale. Molti di loro erano già attivi nell'ecosistema da tempo, ma tra il 2021 e il 2022 hanno iniziato a connettersi tra loro e hanno avuto accesso a palcoscenici più importanti per esprimere le proprie idee. Uno dei più famosi podcaster a tema Bitcoin, Peter McCormack, ha dedicato quell'anno a presentare nel suo programma un maggior numero di sostenitori di Bitcoin provenienti dalla sinistra politica (come Jason Maier, autore di *A Progressive's Case for Bitcoin*), per controbilanciare quella che considerava una cultura prevalentemente conservatrice o libertaria all'interno del circuito mediatico e dei podcast su Bitcoin. Da quel momento, la loro presenza agli eventi è aumentata rapidamente. Personalmente, conosco molti sostenitori di Bitcoin provenienti da tutto lo spettro politico e da ogni parte del mondo.

Un tema che accomuna molti sostenitori di Bitcoin di sinistra è la visione del network come uno strumento per arginare lo strapotere delle grandi aziende e del capitalismo clientelare, in modo simile a come molti sostenitori di destra lo vedono come uno strumento per limitare l'abuso di potere dello stato. Non si tratta di una contraddizione, perché, in senso lato, il network di Bitcoin è uno strumento (tra i tanti) che funge da contrappeso a molte forme di potere consolidato, sia a livello imprenditoriale che statale. Ai massimi livelli, governo e grandi aziende finiscono comunque per intrecciarsi: i colossi della difesa, del settore alimentare, dell'agricoltura, farmaceutico, tecnologico, petrolifero e così via esercitano tutti una notevole influenza sulla legislazione in materia di spesa pubblica. Con un registro pubblico così flessibile, i governi possono favorire qualsiasi azienda desiderino e le aziende possono usare la loro influenza finanziaria per assicurarsi che i loro politici preferiti salgano al potere e vi rimangano, in modo che possano continuare a favorirli. Si crea un sistema di porte girevoli tra controllori e controllati e Bitcoin è stato progettato per riappropriarsi di una parte di quel registro pubblico.

In altre parole, come dimostrano le celebri opere di George Orwell, le posizioni anti-autoritarie provengono da molteplici prospettive politiche. Le persone possono essere in disaccordo su vari argomenti politici — tra cui l'aliquota fiscale ideale e i servizi che il governo dovrebbe fornire — e allo stesso tempo apprezzare profondamente la libertà di espressione, il diritto di proprietà, la facilità di fare impresa, il diritto di spostarsi all'interno di un paese o di lasciarlo, il diritto alla privacy, la possibilità di effettuare transazioni e la libertà di usare strumenti per evitare la svalutazione dei propri sudati risparmi. Anche se le persone possono avere opinioni diverse su come il governo dovrebbe spendere il denaro pubblico, la maggior parte di loro concorda almeno sul fatto che la spesa debba essere trasparente. Ad esempio, furono soprattutto esponenti della sinistra politica, più che della destra, a protestare fin dall'inizio contro la guerra degli Stati Uniti in Iraq, un conflitto costato migliaia di miliardi di dollari e un numero incalcolabile di vite umane, finanziato principalmente con metodi poco trasparenti attraverso la svalutazione a lungo termine della moneta e che andò a grande vantaggio dei grandi appaltatori della difesa.

Nel suo discorso d'addio del 1961, il presidente Eisenhower mise in guardia contro l'ascesa del complesso militare-industriale. Durante la sua vita, gli Stati Uniti erano passati dall'essere un paese che mobilitava forze militari ingenti solo in risposta a una minaccia, a uno che ora necessitava di mantenere un grande esercito costantemente. Pur ritenendolo necessario, mise in guardia contro i pericoli che ne potevano derivare:

> Un elemento vitale per il mantenimento della pace è il nostro apparato militare. Le nostre armi devono essere potenti, pronte all'azione immediata, in modo che nessun potenziale aggressore possa essere tentato di rischiare la propria distruzione.
>
> La nostra organizzazione militare odierna ha ben poco a che vedere con quella conosciuta da uno qualsiasi dei miei predecessori in tempo di pace, o persino dai combattenti della seconda guerra mondiale o della guerra di Corea.
>
> Fino all'ultimo dei nostri conflitti mondiali, gli Stati Uniti non avevano un'industria degli armamenti. I fabbricanti americani di vomeri potevano, con il tempo necessario e se richiesto, forgiare anche spade. Ma ora non possiamo più rischiare di dover improvvisare la difesa nazionale in caso di emergenza; siamo stati costretti a creare un'industria permanente di armamenti di vaste dimensioni. A questo si aggiungono tre milioni e mezzo di uomini e donne direttamente impiegati nel settore della difesa. Spendiamo ogni anno per la sicurezza militare più del reddito netto di tutte le società degli Stati Uniti.
>
> Questa unione tra un immenso apparato militare e una grande industria bellica è una novità nell'esperienza americana. L'influenza totale -- economica, politica, persino spirituale -- si fa sentire in ogni città, in ogni sede del governo statale, in ogni ufficio del governo federale. Riconosciamo l'imperativa necessità di questo sviluppo. Eppure, non dobbiamo sottovalutarne le gravi implicazioni. Sono in gioco la nostra fatica, le nostre risorse e il nostro sostentamento; lo è anche la struttura stessa della nostra società.
>
> Nelle sedi di governo, dobbiamo guardarci dall'acquisizione di un'influenza ingiustificata, richiesta o meno, da parte del complesso militare-industriale. Il potenziale per la disastrosa ascesa di un potere mal riposto esiste e persisterà.
>
> Non dobbiamo mai lasciare che il peso di questa combinazione metta in pericolo le nostre libertà o i nostri processi democratici. Non dovremmo dare nulla per scontato: solo una cittadinanza attenta e consapevole può garantire la giusta integrazione dell'enorme apparato industriale e militare di difesa con i nostri metodi e obiettivi di pace, affinché sicurezza e libertà possano prosperare insieme.[^440]

Nel suo discorso, parlò anche dei pericoli della centralizzazione del potere e della tendenza finanziaria a sacrificare il futuro per aumentare la comodità e il tornaconto del presente:

> La prospettiva che gli intellettuali del paese siano dominati dall'impiego federale, dall'assegnazione di progetti e dal potere del denaro è un rischio sempre presente, da considerare con la massima serietà.
>
> Tuttavia, pur rispettando la ricerca e la scoperta scientifica, come è giusto che sia, dobbiamo anche stare in guardia dal pericolo uguale e contrario che la politica pubblica possa essa stessa diventare prigioniera di un'élite scientifico-tecnologica.
>
> È compito della politica plasmare, equilibrare e integrare queste e altre forze, nuove e antiche, nel rispetto dei principi del nostro sistema democratico, puntando sempre agli obiettivi supremi della nostra società libera.
>
> Un altro fattore nel mantenimento dell'equilibrio riguarda il fattore tempo. Mentre scrutiamo nel futuro della società, noi -- voi, io e il nostro governo -- dobbiamo evitare l'impulso di vivere solo per l'oggi, saccheggiando, per la nostra comodità e il nostro tornaconto, le preziose risorse di domani. Non possiamo ipotecare i beni materiali dei nostri nipoti senza rischiare di perdere anche il loro patrimonio politico e spirituale. Vogliamo che la democrazia sopravviva per tutte le generazioni a venire, non che diventi il fantasma insolvente del domani.

Purtroppo, queste tendenze si sono generalmente accentuate dopo che Eisenhower ha lasciato la presidenza. Fornitori della difesa, grandi banche, enormi multinazionali e i loro eserciti di lobbisti si sono saldamente intrecciati con i politici. I debiti pubblici si sono accumulati, l'economia è stata svuotata e finanziarizzata, e l'establishment politico degli Stati Uniti si concentra pesantemente su ambizioni pseudo-imperiali (attraverso centinaia di basi militari straniere, migliaia di miliardi di dollari spesi in guerre non difensive, miliardi di dollari spesi in operazioni segrete per cambiare i regimi politici in decine di paesi) -- tutto questo, mentre le capacità produttive e le infrastrutture logistiche nazionali stagnano, portando a una crescente polarizzazione politica e al populismo tra i cittadini.

Gli sviluppatori e i divulgatori di Bitcoin spesso non sono i 'ragazzi bianchi fissati con le cripto' o i 'misteriosi super-programmatori' che politici e media amano dipingere.[^441] Si tratta di persone con percorsi molto diversi, provenienti da tutto lo spettro politico e da ogni parte del mondo che, per svariate ragioni, hanno ritenuto che l'idea di un registro open source che conferisce potere agli individui fosse una causa importante a cui dedicare il proprio lavoro. Sebbene nel vasto ecosistema delle criptovalute non manchino frodi e truffe (per sviluppatori e venture capitalist è stato allettante e redditizio creare dal nulla token di sicurezza non registrati per poi scaricarli sui piccoli investitori), chi opera nell'ambiente che si concentra esclusivamente su Bitcoin ha agito principalmente per ragioni etiche e pragmatiche.

Obi Nwosu è un imprenditore britannico di origine nigeriana che ha fondato l'exchange di bitcoin più longevo del Regno Unito, per poi creare una società chiamata Fedi, che funge da portafoglio bitcoin volto a decentralizzare e distribuire il più possibile la custodia dei fondi. Fedi implementa il protocollo open source Fedimint per consentire alle comunità locali di tutto il mondo di creare facilmente le proprie banche comunitarie private, con un'attenzione particolare agli utenti dei paesi in via di sviluppo. Da lì, le banche comunitarie possono fornire anche altri servizi ai loro utenti, come l'archiviazione di dati, l'elaborazione e una serie di sotto-applicazioni.

Anita Posch è un'austriaca che viaggia spesso nei paesi africani per insegnare alle persone come usare la rete Bitcoin. Il suo lavoro è sostenuto da donazioni e lei racconta ciò che scopre nelle sue pubblicazioni. La sua attenzione è rivolta ai diritti umani e, in particolare, ad aiutare le persone ad accedere alla possibilità di risparmiare e spendere denaro in aree in cui il sistema finanziario locale è al collasso. Ha scritto sulla precarietà della libertà a livello globale, anche dal suo punto di vista di donna lesbica che si sente fortunata a essere nata in Europa; il suo obiettivo è quindi quello di contribuire a rendere il mondo un posto più equo.

Troy Cross è un professore di filosofia in un college di arti liberali e un ambientalista che si concentra sulla capacità unica di Bitcoin di utilizzare in modo produttivo l'energia bloccata, in un modo che egli considera benefico per i diritti umani. Come ha dichiarato pubblicamente, inizialmente era preoccupato per l'impatto ambientale di Bitcoin, ma dopo aver approfondito l'argomento ha cambiato idea, diventandone un forte sostenitore. Oggi, Cross si occupa regolarmente di educare le persone su questo tema, combatte la disinformazione e promuove metodi per rendere il mining di bitcoin il più sostenibile possibile.

Alex Gladstein è il direttore strategico della Human Rights Foundation e ha scritto un libro intitolato *Check Your Financial Privilege*, in cui ha documentato in modo approfondito l'uso di bitcoin e stablecoin da parte di persone che vivono in giurisdizioni autoritarie e con alta inflazione. Alex e la Human Rights Foundation hanno organizzato diversi ritiri privati in cui attivisti per i diritti umani provenienti da paesi autoritari, sviluppatori di software e venture capitalist si incontrano per discutere di tecnologie che, una volta sviluppate, potrebbero essere utili a loro e alle loro comunità. Questi eventi sono anche un'occasione per conoscere le più recenti innovazioni tecnologiche del settore.

Elizabeth Stark e Olaoluwa Osuntoken, co-fondatori e leader di Lightning Labs dal 2016, hanno guidato lo sviluppo e la diffusione dell'implementazione del nodo Lightning più utilizzata fino ad oggi. Stark, laureata in legge ad Harvard, tiene regolarmente conferenze in tutto il mondo su come portare la tecnologia monetaria open source a miliardi di persone nei paesi in via di sviluppo. Osuntoken, informatico e crittografo, è co-autore di *Mastering the Lightning Network*, il principale manuale tecnico sul Lightning Network di Bitcoin.

Farida Nabourema è un'attivista per la democrazia originaria del Togo, un paese autoritario, e attualmente vive in esilio. Nel suo paese ha visto con i suoi occhi come le autorità usassero la sorveglianza finanziaria e il congelamento dei conti bancari per reprimere gli attivisti. Oltre a battersi per la democrazia, critica apertamente il neocolonialismo monetario francese in Africa ed è una convinta sostenitrice della rete Bitcoin, che considera uno strumento di libertà. Alla fine del 2022 ha organizzato, insieme ad altri, l'Africa Bitcoin Conference in Ghana, che ha riunito relatori e partecipanti da tutto il mondo.

Paco de la India, un corridore indiano, nel 2021 è stato sfidato da un amico a girare il mondo usando bitcoin, ricevendo in dono anche un libro sull'argomento. Paco ha quindi deciso di unire la sua consolidata passione per la corsa alla sua nuova ossessione per bitcoin, proponendosi di attraversare 40 paesi in 400 giorni, utilizzando bitcoin come mezzo di pagamento ovunque possibile. Dal Kenya al Sudan, passando per lo Sri Lanka, il Sudafrica, Cuba e molti altri luoghi, ha visitato decine di paesi (per lo più in via di sviluppo) tenendo workshop di persona per formare le persone su bitcoin.

Yan Pritzker è il co-fondatore e direttore tecnico di Swan.com. Da bambino, lui e la sua famiglia lasciarono l'Unione Sovietica e, come la maggior parte delle persone, poterono portare con sé solo 100 dollari. Ha descritto bitcoin come uno strumento di emancipazione che permette ai rifugiati provenienti da paesi autoritari e stati falliti, se riescono a fuggire fisicamente, di portare con sé i propri risparmi. Il capitale tende naturalmente a fluire dai luoghi non liberi verso quelli liberi, ove possibile.

Renata Rodrigues, originaria del Brasile, negli ultimi anni si è dedicata allo sviluppo di comunità Bitcoin peer-to-peer nei paesi in via di sviluppo, anche in luoghi dove le banche si sono isolate dalle piattaforme di scambio di criptovalute. Mentre molti critici nei mercati sviluppati vedono bitcoin come un semplice strumento speculativo, poco più di un numero da scambiare sullo schermo di un computer, lei adotta un approccio pratico, contribuendo a creare comunità basate su bitcoin in regioni con valute soggette a inflazione e scarso accesso ai servizi bancari.

Credo che queste persone abbiano buone ragioni per vedere le cose in questo modo e per svolgere il loro lavoro. Secondo la metodologia di Freedom House, la libertà globale è in declino dal 2005, con diciassette anni consecutivi in cui il numero di paesi in calo nella classifica ha superato quello dei paesi in ascesa. Gli anni ottanta, novanta e i primi anni duemila sono stati caratterizzati da una crescente libertà e apertura nel mondo. In particolare, la liberalizzazione economica della Cina e il crollo dell'Unione Sovietica hanno parzialmente liberato vaste aree del pianeta sotto diversi aspetti, sia sociali che economici. Tuttavia, la fine degli anni duemila, gli anni dieci e venti del nuovo secolo sono stati segnati da una decrescente apertura economica, da forme di sorveglianza più intense e da una riduzione delle libertà personali.[^442]

La Russia ha visto ridursi il proprio livello di libertà sotto la guida di Vladimir Putin, e lo stesso si può dire per la Cina sotto Xi Jinping. Diversi paesi nelle loro sfere di influenza hanno seguito la stessa strada, dalla Turchia alla Thailandia, fino all'Ungheria. Molti governi in tutto il mondo si sono affidati a leader populisti e autoritari che hanno messo sotto pressione i giornalisti e hanno dato la colpa dei problemi economici del loro paese a minoranze religiose, sessuali o politiche, o a vaghi nemici esterni. Nel frattempo, il punteggio di Freedom House per gli Stati Uniti, pur classificandoli ancora come paese 'libero', è sceso rispetto ai suoi massimi storici. Il Patriot Act del 2001, vari casi di corruzione all'interno del sistema giudiziario e altre problematiche hanno eroso marginalmente la libertà negli Stati Uniti.

Molteplici fattori hanno contribuito a questa situazione, ma sostengo che il sistema finanziario globale disfunzionale abbia avuto un ruolo determinante. Come ho discusso nella terza e quarta parte di questo libro, il sistema finanziario globale tende a essere ricostruito ogni qualche decennio, in parte perché la geopolitica e le capacità tecnologiche cambiano nel tempo, e in parte perché i problemi legati al ciclo del debito a lungo termine e il disallineamento degli incentivi per i decisori politici si accumulano all'interno del sistema finanziario e delle istituzioni ad esso collegate. Negli ultimi due secoli, il mondo è passato dal free banking e dal conio bimetallico, a un gold standard gestito da banche centrali, al sistema di Bretton Woods, e poi al sistema dell'eurodollaro e del petrodollaro. Ciascun sistema è diventato obsoleto e ha iniziato a mostrare segni di cedimento, per poi crollare sotto il peso della propria entropia, fino a essere ricostruito in una forma nuova. Oggi, molti segnali suggeriscono che anche l'attuale versione del sistema finanziario globale si stia sfaldando. La combinazione di ingenti debiti sovrani accumulati dopo decenni di spesa in deficit, una crescente concentrazione della ricchezza e il passaggio da un ordine mondiale unipolare a uno multipolare, sta esercitando una forte pressione sui vari sistemi di valute fiat.[^443] Quando la ricchezza si concentra ai vertici e i cittadini iniziano a percepire che il sistema economico non funziona più a loro favore, tendono a rifugiarsi nel populismo. È un ciclo vecchio quanto la civiltà.

Il populismo assume molte forme, ma alle estremità dello spettro politico si annidano diversi elementi estremisti. In un mondo sempre più caotico, le persone spesso desiderano l'ordine a ogni costo, anche se questo comporta la rinuncia a parte della propria libertà. Vogliono che un leader, apparentemente forte, indichi loro qual è il problema e quale sarà il piano per risolverlo. Purtroppo, la spiegazione del problema fornita dal leader forte si rivela quasi sempre una diagnosi crudele e sbagliata, che sacrifica i più vulnerabili della società a vantaggio della maggioranza culturale, o che smantella gli incentivi economici che sono alla base di una produzione efficiente di beni e servizi.

Questo libro ha esplorato più volte la domanda: 'chi controlla il libro mastro?'. La risposta a questa domanda è cambiata nel tempo. Agli albori della storia, la risposta era che a controllare il libro mastro fossero le comunità locali e la natura (nel caso della moneta merce). Man mano che alcune civiltà ottenevano grandi vantaggi tecnologici rispetto ad altre, la loro tecnologia ha fornito a queste civiltà un modo per controllare, di fatto, i libri mastri di quelle meno avanzate che incontravano, producendo grandi quantità di particolari tipi di moneta merce che queste ultime credevano rara. Con l'ascesa del sistema bancario e delle banche centrali in un mondo ormai connesso grazie alle telecomunicazioni, in cui l'oro era diventato troppo lento per fungere da denaro, il libro mastro è diventato sempre più centralizzato e controllato dagli stati-nazione. I governi e le loro banche centrali hanno di fatto acquisito il monopolio sulla trasmissione di denaro veloce e a lunga distanza, ottenendo così una maggiore flessibilità per svalutare i risparmi dei cittadini all'interno dei loro confini e dirottare quel valore verso i propri obiettivi in modi poco trasparenti. Guardando al futuro, le monete digitali dal basso come bitcoin cercano di restituire il controllo del libro mastro alle persone, mentre le monete digitali dall'alto, come le valute digitali delle banche centrali, conferiscono agli stati-nazione un controllo ancora maggiore sul libro mastro utilizzato dai cittadini.

Quando si parla di controllo del registro contabile, ci sono due aspetti principali da considerare. La prima domanda da porsi è: ‘Chi può sorvegliare e censurare le transazioni altrui, o congelarne i fondi?’. La seconda è: ‘Chi può creare denaro quasi a costo zero e svalutare i risparmi e gli stipendi degli altri?’.
Se un gruppo di persone può creare denaro ad un costo significativamente inferiore al suo attuale valore di mercato, allora ha ottenuto, in tutto o in parte, il potere di signoraggio e quindi il controllo del registro. Al contrario, se nessuno può creare denaro gratuitamente, come in un mondo di proto-monete da collezione, scambiate fra tribù con competenze tecniche simili, allora nessuno ha il potere di signoraggio e solo la natura controlla il registro. Se un gruppo acquisisce un grado di superiorità tecnica sufficiente rispetto a un'altra cultura e diventa in grado di creare a basso costo perle di vetro, collane di conchiglie, pietre rai, fave di cacao o altre riserve di valore simili, in cui il gruppo con meno tecnologia immagazzina la propria ricchezza, allora ha ottenuto il potere di signoraggio -- almeno finché le persone non identificano il problema e smettono di usare quel tipo di denaro ormai corrotto.
Nei sistemi di valuta fiat, i governi sovrani e le banche centrali possono creare denaro quasi gratuitamente, che tutti gli altri, all'interno di una giurisdizione, sono tenuti a considerare di valore, anche se viene continuamente diluito. Molti paesi gestiscono i loro registri in modo disastroso, causando enormi aumenti dell'offerta di moneta e dei prezzi aggregati. Quando le persone cercano di sfuggire a questa situazione, rifugiandosi in altri registri o asset per proteggere i propri risparmi, le autorità raramente si assumono la responsabilità del problema e tendono invece a dare la colpa a speculatori e forze esterne e spesso cercano di bloccare le vie di fuga.
L'oro è stato a lungo considerato una forma di difesa e di risparmio, ma non è una moneta transazionale utile nell'era digitale. La rete Bitcoin presenta un'alternativa più moderna e veloce, in cui nessuno può creare bitcoin gratuitamente e quindi nessuno ha il potere di signoraggio. Allo stesso modo, nessuno può censurare le transazioni a meno che non controlli oltre il 50% della potenza di calcolo attiva della rete. Inoltre, il denaro può circolare a livello globale senza che le banche centrali facciano da collo di bottiglia. Tuttavia, la rete è ancora in una fase relativamente iniziale e resta da vedere quanto si dimostrerà robusta di fronte ad attacchi più massicci da parte di governi che potrebbero tentare di proteggere i propri sistemi monetari centralizzati, mentre questi si destabilizzano nel tempo a causa della loro stessa entropia.
Nella terza parte di questo libro, ho citato John Maynard Keynes che spiega come coloro che controllano il registro pubblico possano reindirizzare il valore da un gruppo a un altro, senza che la gente se ne accorga.

> Grazie a un processo di inflazione costante, i governi possono confiscare, segretamente e inosservati, una parte importante della ricchezza dei loro cittadini. Con questo metodo non solo confiscano, ma confiscano in modo arbitrario; e, mentre il processo impoverisce molti, in realtà ne arricchisce alcuni.[^444]

L'idea di separare la moneta dallo stato non consiste nell'eliminare lo stato. Piuttosto, l'idea è quella di creare una tecnologia monetaria decentralizzata che, se fosse ampiamente adottata e resistente agli attacchi, porrebbe lo stato quasi sullo stesso piano di chiunque altro. I governi dovrebbero agire in modo più trasparente in un mondo in cui un denaro peer-to-peer veloce, portabile, a gestione autonoma, trasferibile a livello globale e a prova di svalutazione fosse largamente diffuso, poiché offre alle persone più alternative. Con 160 valute fiat nel mondo e oltre la metà della popolazione mondiale che vive sotto varie forme di autoritarismo, si tratta di un obiettivo tutt'altro che trascurabile. Una moneta open source come bitcoin potrebbe un giorno diventare abbastanza grande da competere più direttamente con il dollaro statunitense, ma il vantaggio più immediato è che questa tecnologia offre un'alternativa a miliardi di persone che utilizzano valute sull'orlo del collasso in un'infinità di giurisdizioni a cui pochi pensano. Permette anche un'innovazione molto più rapida nel settore monetario e apre a nuove applicazioni prima impensabili con la tecnologia esistente.

Se le dinamiche politiche in molte parti del mondo continueranno, come è accaduto negli ultimi due decenni, a discostarsi dalla libertà per tendere verso vari livelli di autoritarismo, allora il controllo del registro pubblico potrebbe diventare ancora più importante di quanto non sia stato di recente. Nelle parti meno libere del mondo, chi utilizza una valuta a controllo centralizzato ha sempre meno controllo e trasparenza sulle modalità di gestione del registro pubblico. Allo stesso tempo, governi e multinazionali esercitano un'ingerenza e un controllo crescenti sulla porzione di registro di ciascuno, decidendo quanto possiede e come può spenderlo.

Mentre la politica può influenzare il nostro rapporto con il denaro a livello locale e temporaneo, è la tecnologia a farlo su scala globale e in modo permanente. Man mano che emergono nuove tecnologie, certi tipi di registri diventano obsoleti e si estinguono, mentre ne nascono di nuovi che diventano necessari. Ecco perché le nuove forme di denaro tendono a essere adottate ovunque, anziché solo a livello locale. Con l'industrializzazione crescente del mondo, l'oro ha prevalso su ogni altra materia prima. Poi, quando il mondo è diventato sempre più connesso grazie ai sistemi di telecomunicazione, le valute fiat hanno soppiantato l'oro in ogni paese. Ora che la scarsità e il regolamento digitali esistono come nuove forme di tecnologia, si apre nuovamente la strada a una nuova era monetaria.

Nel corso della storia, la maggior parte delle innovazioni nella tecnologia monetaria è stata di tipo centralizzante e ha consolidato il potere in un numero sempre minore di mani in cambio di una maggiore efficienza. Ora, esiste una reale opportunità per decentralizzare parte di quel potere e distribuirlo su una base più ampia. Inoltre, il divario sempre più ampio tra la velocità delle transazioni e quella dei regolamenti ha portato a livelli sempre più alti di finanziarizzazione e astrazione. Oggi, con l'accelerazione dei regolamenti e la conseguente riduzione di tale divario, si profila la possibilità di entrare in un periodo di semplificazione finanziaria e maggiore solidità.

Non possiamo conoscere il futuro. Il massimo che possiamo fare è analizzare il presente, immaginare come vorremmo che fosse il futuro e poi fare la nostra parte per realizzare quella visione. A mio avviso, una moneta decentralizzata e open source che emancipa l'individuo, che può essere usata liberamente e che permette un flusso di valore senza confini, è al contempo potente ed etica. Questo concetto rappresenta per molti versi un miglioramento dell'attuale sistema finanziario e funge da contrappeso a un potere eccessivo, ragion per cui merita di essere approfondito e sostenuto.

[^433]: Disponibile su <https://hrf.org/about/mission/>
[^434]: Peter Chawaga, *Honk Honk HODL: How Bitcoin Fueled the Freedom Convoy and Defied Government Crackdown*, *Bitcoin Magazine*: The Censorship Resistant issue, aprile 2022.
[^435]: Ben Perrin, 'Enemy of the State', *What Bitcoin Did*, 22 dicembre 2022.
[^436]: Lyn Alden, 'Custodial Financial Services', *Twitter*, 19 febbraio 2022.
[^437]: Cassie Miller, 'Civil Asset Forfeiture: Unfair, Undemocratic and Un-American'.
[^438]: Perrin, 'Enemy of the State'. Uno schema che i camionisti canadesi avrebbero potuto usare per donazioni più private è stato delineato da Econoalchemist in 'How the Freedom Convoy Could Have Protected Donation Privacy with Whirlpool', *Bitcoin Magazine*, 31 marzo 2022.
[^439]: Finn Brunton ricostruisce quella storia in *Digital Cash: The Unknown History of the Anarchists, Utopians, and Technologists Who Created Cryptocurrency*.
[^440]: Dwight Eisenhower, *Farewell Address*, 17 gennaio 1961.
[^441]: Ad es., Kevin Roose, *The Latecomer's Guide to Crypto*, *New York Times*, 18 marzo 2022.
[^442]: Sarah Repucci e Amy Slipowitz, *The Global Expansion of Authoritarian Rule*.
[^443]: Dalio, *Changing World Order*, 264, 331--362.
[^444]: Keynes, *Essays in Persuasion*, 77.
