# Stampare moneta per la guerra

La prima guerra mondiale iniziò come un qualsiasi conflitto regionale, ma si espanse rapidamente trasformandosi in una guerra globale di portata senza precedenti, che provocò decine di milioni di morti e sofferenze inimmaginabili.

Nel 1914, l'arciduca d'Austria, Francesco Ferdinando, fu assassinato da Gavrilo Princip, un serbo-bosniaco legato a un gruppo che mirava a liberare la Bosnia dal controllo dell'Austria-Ungheria. Di conseguenza, l'Austria-Ungheria dichiarò guerra alla Serbia e la Russia ritenne fosse nel suo interesse intervenire in difesa dei serbi, spinta in gran parte dal desiderio di rafforzare la propria influenza nella regione. Il gioco di alleanze preesistenti trascinò rapidamente nel conflitto anche la Germania, legata all'Austria-Ungheria, e la Francia, alleata della Russia. Il Regno Unito non voleva che la Germania sconfiggesse la Francia, ottenendo l'egemonia sull'Europa continentale, e così, sottoposto a notevoli pressioni politiche, scelse di entrare in guerra a fianco di Francia e Russia, nonostante il conflitto nell'Europa orientale, a prima vista, non avesse nulla a che fare con i suoi cittadini né con la sua natura di nazione insulare.

Negli anni che precedettero la guerra, il Regno Unito era la potenza globale dominante e l'emittente della valuta di riserva mondiale. Gli Stati Uniti erano una potenza in ascesa, di fatto già la più grande economia mondiale, ma la loro posizione oltreoceano e la politica piuttosto isolazionista che mantenevano all'epoca li tenevano ai margini. La Germania rappresentava un concorrente più diretto, una potenza emergente con una capacità industriale in rapida crescita sullo stesso continente, in un momento in cui il predominio globale del Regno Unito era ormai in declino. Tra Regno Unito e Germania esistevano fitti scambi commerciali e all'epoca in molti ritenevano impensabile una guerra tra i due paesi. L'Europa aveva infatti goduto di decenni di relativa pace, durante i quali si erano stabiliti innumerevoli legami commerciali e rapporti d'affari.[^140]

Il problema, per qualsiasi paese, è che la guerra è costosa, a meno di non essere abbastanza forti e spregiudicati da trasformarsi in un impero, conquistando i nemici, depredandoli del loro oro e riducendoli a stati vassalli costretti a pagare tributi ricorrenti. È particolarmente difficile convincere l'opinione pubblica che il governo debba aumentare le tasse per andare a combattere una guerra in terre lontane, tra altre nazioni, in nome di un qualche vago vantaggio strategico.

Così, nel 1914, il Regno Unito emise dei titoli di guerra per raccogliere capitali dal pubblico e finanziare lo sforzo bellico; questi titoli pagavano tassi di interesse più alti rispetto a quelli dei titoli di stato dell'epoca. La stampa riportò che le richieste di sottoscrizione erano state enormemente superiori all'offerta. I giornali descrissero un fiume di capitali provenienti da un pubblico patriottico, desideroso di sostenere il governo nel suo impegno bellico e, al contempo, di ottenere un buon rendimento.

Il problema, tuttavia, era che la storia non corrispondeva al vero. Nel 2017, più di un secolo dopo, alcuni ricercatori della Banca d'Inghilterra hanno scoperto nei loro archivi che si era trattato di un insabbiamento. *Bank Underground* è un blog curato dal personale della Banca d'Inghilterra, che nel 2017 ha pubblicato un articolo intitolato 'Your country needs funds: the extraordinary story of Britain's early efforts to finance the First World War', in cui veniva svelata la verità. L'articolo iniziava con una sintesi:

> Per finanziare la Prima guerra mondiale, il governo britannico dovette prendere in prestito l'equivalente di un intero anno di PIL. Tuttavia, il suo primo tentativo di raccogliere capitali sul mercato obbligazionario si rivelò un fallimento spettacolare. Il Prestito di guerra del 1914 raccolse meno di un terzo del suo obiettivo di 350 milioni di sterline e attirò solo una ristretta cerchia di investitori. Questo fallimento e il suo successivo insabbiamento sono emersi solo di recente, in seguito a una ricerca che ha analizzato i libri contabili della Banca. La ricerca rivela che l'ammanco fu segretamente colmato dalla Banca stessa, con fondi registrati individualmente a nome del Capo cassiere e del suo vice per occultarne la vera provenienza. Keynes, uno dei pochi funzionari a conoscenza dei fatti all'epoca, descrisse l'occultamento come 'una manipolazione magistrale'.[^141]

In altre parole, quando il governo si rivolse al pubblico per raccogliere capitali, il denaro affluì col contagocce, nonostante gli alti tassi di interesse offerti. Una ristretta cerchia di ricchi investitori londinesi stanziò parte del capitale, ma la cifra era ben lontana dall'essere sufficiente, e il governo si ritrovò a corto dei fondi necessari per la guerra. Come descritto nell'articolo, rendere nota la verità avrebbe avuto conseguenze disastrose per le finanze pubbliche e per la percezione che la popolazione aveva della guerra:

> Rendere pubblica la notizia del fallimento della raccolta fondi sarebbe stato 'disastroso', secondo le parole di John Osborne, segretario a tempo parziale del governatore Montagu Norman, in una sua cronaca degli anni della guerra scritta nel 1926. Copie di questo resoconto furono consegnate solo ai tre più alti funzionari della Banca, e ci vollero decenni prima che la versione completa venisse alla luce. Svelare la verità avrebbe senza dubbio causato il crollo del prezzo di tutti i Prestiti di guerra in circolazione, mettendo a rischio qualsiasi futura raccolta di capitali. Oltre alla necessità di coprire l'ammanco, un fallimento di questo tipo si sarebbe trasformato in un formidabile strumento di propaganda per la Germania.

La Banca d'Inghilterra finanziò quindi segretamente l'acquisto dei restanti titoli di guerra e spacciò al pubblico l'emissione dei titoli come un enorme successo. Nello specifico, la Banca d'Inghilterra prestò depositi di valuta, creati dal nulla, a due dei suoi alti funzionari, che acquistarono poi ingenti quantità di obbligazioni. Il governo poté così immettere nell'economia ingenti somme di denaro che non aveva sottratto né tramite tasse né con i titoli di guerra. Di conseguenza, la massa monetaria aumentò notevolmente grazie alla manipolazione della contabilità pubblica.

Barry Eichengreen nel suo libro *Globalizing Capital* descrive così l'accaduto :

> Per mobilitare le risorse per la guerra, le autorità imposero nuove tasse ed emisero titoli di stato. Quando le risorse così mobilitate si dimostrarono inadeguate, sospesero le leggi che imponevano di coprire la valuta con oro o divise estere. Emisero moneta fiat (cartamoneta senza copertura) per pagare i soldati e acquistare materiale bellico in patria.[^142]

Negli anni successivi, l'inflazione devastò il paese e svalutò notevolmente il potere d'acquisto del debito pubblico, compresi i titoli di guerra. Sia la massa monetaria in senso ampio sia l'indice dei prezzi al consumo più che raddoppiarono nell'arco di cinque anni, erodendo così gran parte del debito che era stato utilizzato per creare quella nuova moneta. A rimetterci furono i risparmiatori che avevano acquistato i titoli di guerra e, più in generale, chiunque detenesse valuta o titoli britannici, che videro il proprio potere d'acquisto ridursi considerevolmente.

La figura 9-A mostra la svalutazione della sterlina durante la guerra e la sua mancata ripresa.

Figura 9-A[^143]

Negli anni dieci del novecento, si ricorse alla monetizzazione dei deficit e dei debiti. Invece di ritirare in modo trasparente dalla popolazione la valuta convertibile in oro, attraverso la tassazione e l'indebitamento per finanziare la guerra, il governo e la banca centrale collaborarono per stampare in segreto enormi quantità di nuova moneta da spendere in beni e servizi per lo sforzo bellico. Le autorità centralizzate sfruttarono appieno l'enorme divario, descritto da Jevons nel suo libro del 1875 *Money and the Mechanism of Exchange*, tra le rivendicazioni di credito in oro e la quantità effettiva di oro nel sistema finanziario. Fu il primo vero banco di prova per un sistema così centralizzato, che fallì immediatamente. Di conseguenza, i risparmi della famiglia media britannica si svalutarono di oltre la metà nel giro di pochi anni e la convertibilità della valuta in oro venne sospesa. Il governo e la banca centrale manipolarono il registro monetario nazionale centralizzato in modo che il pubblico pagasse la guerra con i propri risparmi, anche senza aver acquistato volontariamente i titoli di guerra o senza che gli fosse stata imposta una tassa di guerra trasparente. La svalutazione dei risparmi che ne risultò fu quindi una forma di espropriazione tanto involontaria quanto opaca.

Da quel momento in poi, il governo iniziò a controllare quasi ogni aspetto della vita. Costrinsero le aziende a interrompere la produzione di beni per l'economia interna e a dedicarsi invece alla produzione per lo sforzo bellico. Bloccarono gli affitti per cercare di contenere l'inflazione dei prezzi causata, in primo luogo, dalla loro stessa espansione monetaria. Come continua a descrivere lo stesso articolo del 2017 di *Bank Underground*:

> Di fronte alla possibilità di una sconfitta catastrofica, la Gran Bretagna gettò a mare i suoi secolari principi di libero mercato in diversi settori. Dimostrò una volontà mai vista prima di interferire nella proprietà privata dell'industria e dei beni immobiliari. Impose alle industrie di produrre i beni richiesti, bloccò gli affitti sulle proprietà private, razionò le importazioni e infine confiscò i titoli esteri dei propri cittadini (Archive: 8A240/1)... Ma anche questo non fu sufficiente. Nel gennaio 1915, il Tesoro proibì l'emissione di qualsiasi nuovo titolo privato senza autorizzazione e agli investitori del Regno Unito fu interdetto l'acquisto della maggior parte dei nuovi titoli (Morgan (1952)).

Il *Financial Times*, che nel 1914 aveva contribuito a diffondere la falsa notizia del successo dell'emissione dei titoli di guerra, pubblicò una rettifica nel 2017 in seguito alla scoperta di nuovi archivi che rivelavano la verità sull'accaduto. La rettifica, intitolata *A correction 103 years late: How the BoE covered up failed war bond sale*, esordiva con una sintesi che andava dritta al punto:

> Chiarimento: il 23 novembre 1914, un articolo pubblicato sul Financial Times sosteneva che il prestito di guerra del governo britannico era 'sottoscritto in eccesso', con richieste che 'fioccavano'. L'articolo descriveva il tutto come un 'risultato straordinario' che 'dimostra quanto solida sia la posizione finanziaria della nazione britannica'. Siamo ora lieti di precisare che nulla di quanto sopra era vero.[^144]

Naturalmente, il Regno Unito non fu l'unico paese a stampare moneta per la guerra. Ogni paese belligerante lo fece, su entrambi i fronti. Quando gli Stati Uniti entrarono in guerra nel 1917, lo fecero anch'essi stampando moneta. I paesi sconfitti videro le loro valute per lo più polverizzate dall'iperinflazione, mentre quelli vincitori dovettero fare i conti con un'inflazione 'molto alta' piuttosto che con una vera e propria iperinflazione.

A rendere particolarmente degna di nota questa espansione monetaria da parte del Regno Unito, tuttavia, fu il fatto che la sua valuta fosse all'epoca la riserva mondiale. Molti paesi detenevano parte delle loro riserve sovrane in titoli di stato britannici, in parte volontariamente per ragioni di efficienza, in parte per coercizione nell'ambito di un sistema coloniale. Il Regno Unito non solo svalutò i risparmi dei propri cittadini per finanziare lo sforzo bellico, ma erose anche il potere d'acquisto di molti paesi in via di sviluppo che non erano minimamente coinvolti nella guerra. La ricchezza dei risparmiatori di tutto il mondo fu prosciugata per decreto e incanalata verso il conflitto nell'Europa continentale.

La rapidità e la facilità con cui tutto ciò avvenne furono possibili solo perché la moneta-oro era diventata un'astrazione. Se popoli e nazioni avessero usato principalmente oro o argento fisico come moneta, sarebbe stato molto più difficile sottrarre loro quel denaro e incanalarlo verso la guerra. Lo svilimento della moneta fisica è una costante nella storia, ma la sua natura fisica pone un limite intrinseco alla velocità con cui tale svilimento può verificarsi. Ma poiché popoli e nazioni detenevano semplicemente diritti cartacei sull'oro e depositi bancari equivalenti, le promesse potevano essere infrante silenziosamente, da un giorno all'altro, con un semplice tratto di penna, lasciando che le conseguenze venissero gestite in seguito e diluite nel tempo.

La capacità e la volontà dei governi di stampare moneta per finanziare guerre o altre crisi si propagò a macchia d'olio. Grazie alla centralizzazione e all'astrazione della moneta, i governi non erano più vincolati dalla quantità d'oro nelle loro casseforti; potevano attingere ai risparmi di tutti i loro cittadini. La possibilità per un governo di prosciugare la ricchezza dei propri cittadini in modo rapido e poco trasparente per finanziare una guerra ne aumentava le probabilità di vittoria, a meno che le nazioni avversarie non facessero lo stesso. La capacità dell'emittente della valuta di riserva mondiale di sottrarre valore ai paesi di tutto il mondo era ancora più potente. Le nazioni disposte a sacrificare il lungo periodo per vincere nel breve avevano un vantaggio.

Ecco perché sostengo che il fallimento globale del gold standard fosse inevitabile, a causa di un'inadeguatezza tecnologica, e perché alla fine sia crollato quasi ovunque e contemporaneamente, anziché solo in alcuni luoghi. Più è facile manipolare un registro, più è probabile che questo venga manipolato. Un sistema bancario e una valuta cartacea centralizzati e garantiti dall'oro sono facili da manipolare, poiché la valuta può essere stampata subito, rimandando a un secondo momento la gestione di conseguenze come l'inevitabile inflazione e l'abbandono della parità aurea.

John Maynard Keynes, che aveva definito il finanziamento segreto dei titoli di guerra da parte della Banca d'Inghilterra nel 1914 una 'manipolazione magistrale', poco dopo la guerra descrisse i pericoli della svalutazione monetaria:

> Si dice che Lenin abbia dichiarato che il modo migliore per distruggere il sistema capitalistico è quello di corrompere la valuta. Attraverso un continuo processo di inflazione, i governi possono confiscare, segretamente e inosservati, una parte importante della ricchezza dei loro cittadini. Con questo metodo non solo confiscano, ma confiscano arbitrariamente; e, mentre il processo impoverisce molti, in realtà ne arricchisce alcuni. La vista di questa arbitraria ridistribuzione della ricchezza colpisce non solo la sicurezza ma la fiducia nell'equità della distribuzione esistente della ricchezza.
>
> Coloro ai quali il sistema porta guadagni insperati, oltre i loro meriti e persino oltre le loro aspettative o desideri, diventano 'profittatori', oggetto dell'odio della borghesia, impoverita dall'inflazionismo, non meno che del proletariato. Man mano che l'inflazione procede e il valore reale della valuta fluttua selvaggiamente di mese in mese, tutte le relazioni permanenti tra debitori e creditori, che costituiscono il fondamento ultimo del capitalismo, diventano così completamente disordinate da essere quasi prive di significato; e il processo di arricchimento degenera in una scommessa e una lotteria.
>
> Lenin aveva certamente ragione. Non esiste mezzo più subdolo, né più sicuro, per sovvertire le basi esistenti della società che corrompere la valuta. Il processo attiva tutte le forze nascoste della legge economica a favore della distruzione, e lo fa in un modo che nemmeno un uomo su un milione è in grado di diagnosticare.[^145]

Durante la guerra, i paesi di tutto il mondo dimostrarono che i loro governi e le loro banche centrali avevano ormai un controllo quasi completo sui registri che le persone usavano per risparmiare e pagare. I risparmi potevano essere rapidamente svalutati in modo poco trasparente e incanalati verso le spese che il governo riteneva opportune. Nazioni come il Regno Unito ristabilirono la parità aurea diversi anni dopo la guerra, per poi abbandonarla di nuovo negli anni '30. Iniziarono quindi ad allontanarsi definitivamente da qualsiasi forma di convertibilità in oro per le loro valute, adottando una pratica di costante diluizione dell'offerta di moneta. Per i cittadini, tentare di aggirare questa pratica ricorrendo direttamente all'oro era un'operazione troppo lenta e scomoda, e in alcuni paesi fu persino criminalizzata.

Keynes, nel saggio qui parzialmente citato, scrisse con straordinaria chiarezza quali fossero i pericoli insiti nell'utilizzare un libro mastro controllato da altri, sebbene lui stesso fosse un fautore di tale pratica. Le imposte coatte sono un conto: almeno si può vedere di cosa si tratta e reagire di conseguenza, se necessario. La svalutazione involontaria dei risparmi in modo arbitrario e opaco è tutt'altra faccenda, e questa nuova facoltà rappresentò un enorme trasferimento di potere da chi *usa* il libro mastro a chi lo *controlla*.

[^140]: Niall Ferguson, *The Pity of War*, cap. 2.

[^141]: Michael Anson et al., 'Your Country Needs Funds.'.

[^142]: Eichengreen, *Globalizing Capital*, 43.
[^143]: Alioth Finance, 'Inflation Calculator'.
[^144]: Patrick McClean, 'A Corrections 103 Years Late: How the BoE Covered Up Failed War Bond Sale', *Financial Times*, 8 agosto 2017.
[^145]: Keynes, *Essays in Persuasion*, 77-78.