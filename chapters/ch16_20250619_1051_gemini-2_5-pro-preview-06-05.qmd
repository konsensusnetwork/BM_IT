# Capitolo 12: **Relegare il caos alla periferia**

Per diversi secoli e fino alla prima metà del XX, gran parte del mondo ha vissuto sotto il colonialismo europeo. Spagna, Francia, Regno Unito e altre potenze europee rivendicavano vasti territori in continenti stranieri. Per tutta la seconda metà del XX secolo, molte di quelle regioni hanno riconquistato l'indipendenza da queste potenze europee, ma le vestigia di quel colonialismo sono tuttora presenti.

Per molti aspetti, il sistema monetario di Bretton Woods e, successivamente, il sistema dell'eurodollaro e del petrodollaro, rappresentano forme di neocolonialismo monetario a guida statunitense. Le nazioni ricche al centro del sistema ottimizzano i propri assetti economici in base alle proprie esigenze, soprattutto per contenere l'inflazione e la volatilità. Tuttavia, annullare la volatilità ha solitamente un costo e questa tende a essere semplicemente scaricata altrove, oppure viene solo temporaneamente repressa per poi manifestarsi tutta insieme. In questo caso, le nazioni ricche tendono a scaricare inflazione e volatilità sui paesi in via di sviluppo che si trovano alla periferia del sistema, e questi ultimi possono fare ben poco se non subirle. Ci si aspetta che i paesi in via di sviluppo si aggancino ai sistemi economici delle nazioni avanzate, senza alcuna tutela quando le fluttuazioni di questi sistemi li danneggiano.

La Federal Reserve statunitense ha tre mandati ufficiali, sebbene ci si riferisca ad essi parlando del 'doppio mandato'.[^172] Il primo è massimizzare l'occupazione a lungo termine negli Stati Uniti. Il secondo è garantire la stabilità dei prezzi, che al momento si traduce in un aumento medio annuo del 2%. Il terzo è mantenere tassi d'interesse a lungo termine moderati. Un quarto mandato, informale, è quello di preservare la stabilità finanziaria statunitense, poiché è un presupposto essenziale per sostenere i primi tre mandati ufficiali.

Il lettore noterà che, pur essendo l'emittente della valuta di riserva mondiale, nessuno dei mandati della Federal Reserve menziona i paesi esteri. In qualità di emittente della valuta di riserva mondiale, le decisioni di politica monetaria degli Stati Uniti si ripercuotono su quasi tutti nel mondo, ma la Federal Reserve si preoccupa ufficialmente delle ricadute estere solo se queste possono, di riflesso, avere conseguenze sull'economia statunitense.

Uno degli elementi chiave che distingue in modo sostanziale i paesi sviluppati (che rappresentano la minoranza della popolazione mondiale) dai paesi in via di sviluppo (che ne costituiscono la maggioranza) è che i primi hanno debiti denominati prevalentemente nella propria valuta, mentre i secondi hanno una quota significativa del proprio debito, sia a livello statale che societario, espressa nelle principali valute estere, come il dollaro e l'euro. Il Giappone, ad esempio, in quanto paese sviluppato, ha la stragrande maggioranza delle proprie passività statali e societarie denominate in yen, valuta di cui può aumentare l'offerta secondo necessità; il Brasile, invece, in quanto paese in via di sviluppo, ha una parte consistente delle proprie passività statali e societarie denominata in dollari statunitensi, di cui non ha la facoltà di stampare e che subiscono forti oscillazioni rispetto alla valuta e ai flussi di cassa nazionali.

Questo accade perché le aziende e i governi dei paesi in via di sviluppo hanno un notevole bisogno di finanziarsi tramite debito, ma gli investitori stranieri in genere non si fidano delle loro valute locali. Un creditore francese, ad esempio, di solito non è disposto a concedere un prestito in real a una società brasiliana, perché la banca centrale del Brasile potrebbe stamparne in grande quantità. Preferirà invece prestare denaro in dollari o in euro, che vantano una storia di maggiore affidabilità. E se anche concedesse un prestito in real, lo farebbe a un tasso d'interesse molto più elevato, per compensare l'alto rischio di cambio associato alla valuta di un paese in via di sviluppo. Solo le economie avanzate, con radicati effetti di rete e una lunga storia di gestione monetaria relativamente credibile, sono state in grado di emettere la maggior parte del loro debito nella propria valuta, ottenendo la fiducia delle controparti estere.

Il problema, quindi, è che molti governi e società dei paesi in via di sviluppo hanno attivi e ricavi principalmente in valuta locale, a fronte di una quota consistente di passività espressa in dollari statunitensi. Se il dollaro si rafforza in modo significativo rispetto alla loro valuta, il valore reale delle passività aumenta in rapporto agli attivi e alle entrate. Ciò provoca difficoltà economiche, forte volatilità o, in alcuni casi, veri e propri default sovrani. Si innesca inoltre un circolo vizioso, perché il debito in valuta estera aggiunge rischio e volatilità alle valute dei paesi in via di sviluppo, e sono proprio questo rischio e questa volatilità a costringerli a emettere debito in valute estere. Nell'era del petrodollaro, pochissimi paesi sono riusciti a completare con successo la transizione da paese in via di sviluppo, dipendente dal debito estero, a paese sviluppato, in grado di emettere debito esclusivamente nella propria valuta.

La Figura 12-A mostra il potere d'acquisto del dollaro statunitense rispetto a un paniere di importanti valute estere. Come il lettore può notare, il suo valore può aumentare del 50-100% in un breve lasso di tempo. Le oscillazioni rispetto alle valute dei mercati emergenti sono ancora più marcate. Questo rafforzamento del dollaro, quando si verifica, esercita un'enorme pressione sui paesi in via di sviluppo.

Figura 12-A[^173]

La prima impennata del dollaro a metà degli anni '80 è stata un fattore determinante per la crisi del debito dell'America Latina, che ha portato a insolvenze, crisi valutarie e depressioni economiche durate un decennio in diversi paesi del continente. La seconda impennata del dollaro tra la fine degli anni '90 e l'inizio degli anni 2000 ha avuto un ruolo cruciale nella crisi finanziaria asiatica e nell'insolvenza della Russia, causando gravi difficoltà economiche in gran parte dell'Asia. La terza impennata del dollaro tra la fine degli anni '10 e l'inizio degli anni '20 ha messo in grave difficoltà molti paesi del mondo, in particolare nazioni come Türkiye, Argentina, Libano e diversi stati africani. I tentativi delle autorità statunitensi di inasprire o allentare la politica monetaria per stabilizzare la propria economia finiscono per trasferire volatilità e sofferenza economica ai paesi in via di sviluppo.

Al contrario, quando il dollaro si indebolisce in modo significativo, a rimetterci sono le nazioni creditrici con ampi surplus e debiti contenuti in dollari, come l'Arabia Saudita o la Cina. Se i paesi detengono le proprie riserve sovrane principalmente in titoli di stato statunitensi e questi hanno un rendimento inferiore al tasso di inflazione, di fatto stanno pagando un tributo agli Stati Uniti, finanziando la loro spesa in deficit a tassi di interesse reali negativi.

In sintesi, un rafforzamento del dollaro rispetto ad altre valute danneggia le nazioni debitrici, mentre un suo indebolimento rispetto ad altre valute (o rispetto a beni e servizi reali) danneggia le nazioni creditrici. La Federal Reserve e il Dipartimento del Tesoro degli Stati Uniti possono deliberatamente rafforzare o indebolire il dollaro ogni qualvolta lo ritengano opportuno per i propri scopi. In presenza di inflazione, possono aumentare i tassi di interesse, ridurre la base monetaria del sistema e provocare un forte inasprimento delle condizioni finanziarie e un rafforzamento del dollaro. In caso di disinflazione e stagnazione economica, possono tagliare i tassi di interesse, espandere la base monetaria, attuare stimoli fiscali e provocare un forte allentamento delle condizioni finanziarie e un indebolimento del dollaro. Se si accorgono che molti paesi hanno accumulato un debito ingente in dollari, possono inasprire deliberatamente le condizioni finanziarie e rafforzare il dollaro per provocare gravi difficoltà economiche. Un paese in via di sviluppo eccessivamente indebitato in dollari subirà generalmente una contrazione economica, una riduzione dell'uso delle risorse e rischierà l'insolvenza. Questo può ridurre l'inflazione legata al costo delle risorse negli Stati Uniti, i quali potrebbero poi intervenire per ‘salvare’ questi paesi con prestiti in dollari, imponendo le proprie condizioni e la propria influenza, fino a negoziare l'installazione di basi militari statunitensi sul loro territorio per scopi geopolitici.

In molti casi, sono i governi stessi dei paesi in via di sviluppo ad arrecare sofferenze alla propria popolazione. Gestiscono in modo inefficiente le loro economie, limitano le libertà sociali ed economiche e non riescono a creare istituzioni solide per la decentralizzazione del potere, contribuendo così alla stagnazione sociale ed economica. Tuttavia, il loro compito di gestire i sistemi finanziari nazionali è complicato enormemente dal fatto che una parte significativa delle loro passività è denominata in una valuta che una potenza straniera (gli Stati Uniti) può rafforzare o indebolire a proprio piacimento. La gestione di un sistema a due valute, come quella richiesta ai leader dei paesi in via di sviluppo, è intrinsecamente più complessa di quella di un sistema a moneta unica, tipica dei paesi ricchi.

**L'FMI e la banca mondiale**

Quando i paesi in via di sviluppo affrontano crisi valutarie e vanno in default, il fondo monetario internazionale piomba con offerte di finanziamento in dollari. L'FMI fu creato insieme alla banca mondiale nel 1944 come parte del sistema di Bretton Woods, fondato sul dominio monetario statunitense e, sebbene sia apparentemente un'entità sovranazionale, subisce la forte influenza degli Stati Uniti. Sia l'FMI che la banca mondiale hanno la loro sede a Washington D.C. e, per molti versi, hanno funto da baluardi per il sistema di Bretton Woods e per quello dell'eurodollaro/petrodollaro fin dalla loro istituzione. Gli Stati Uniti detengono il potere di veto unilaterale sulle decisioni più importanti di entrambe le istituzioni.[^174] La banca mondiale è tradizionalmente guidata da un cittadino statunitense e l'FMI da un europeo, ma entrambe sono saldamente controllate dagli Stati Uniti e dai loro più stretti alleati. L'FMI aiuta i paesi ad affrontare i problemi della bilancia dei pagamenti, mentre la banca mondiale fornisce finanziamenti per lo sviluppo infrastrutturale. L'adesione all'FMI è un requisito per entrare nella banca mondiale e, a sua volta, richiede il versamento di una quota.

Per ricevere i prestiti dell'FMI, un paese in via di sviluppo deve accettare una serie di condizioni, che spesso includono una svalutazione deliberata della moneta per comprimere i salari interni e rendere le esportazioni più competitive. Le nazioni ricche e avanzate che controllano l'FMI arrivano a dettare le proprie condizioni ai beneficiari dei prestiti. Alex Gladstein, chief strategy officer della Human Rights Foundation, ha scritto un libro critico sull'FMI e sulla banca mondiale nel 2023 intitolato *Hidden Repression: How the IMF and World Bank Sell Exploitation as Development*.[^175] In questo libro, frutto di un'accurata ricerca, l'autore riassume parte del lavoro di Cheryl Payer, che descrive le principali riforme richieste dall'FMI per la concessione di un prestito:

1. Svalutazione della moneta.
2. Abolizione o riduzione dei controlli sui cambi e sulle importazioni.
3. Contrazione del credito bancario nazionale.
4. Aumento dei tassi di interesse.
5. Aumento delle imposte.
6. Abolizione delle sovvenzioni ai consumatori per generi alimentari ed energetici.
7. Tetti salariali.
8. Restrizioni alla spesa pubblica, soprattutto in sanità e istruzione.
9. Condizioni legali e incentivi favorevoli per le multinazionali.
10. Cessione di imprese statali e dei diritti sulle risorse naturali a prezzi da svendita.

Al lettore non sfuggirà che gli Stati Uniti e le altre nazioni ricche spesso evitano di intraprendere queste misure quando sono loro ad affrontare una crisi. Anziché tagliare la spesa sanitaria e per l'istruzione durante una fase di contrazione economica, la aumentano. Anziché aumentare le tasse, tendono a ridurle come forma di stimolo. Spesso mantengono politiche commerciali protezionistiche per sé, pur intimando ai paesi in via di sviluppo di aprire le proprie economie al commercio estero. Sebbene le nazioni ricche ricorrano raramente all'austerità finanziaria, si aspettano che i paesi in via di sviluppo lo facciano ogni qualvolta si trovano ad affrontare una contrazione economica, per adeguarsi alle dinamiche del sistema finanziario globale nella sua struttura attuale.

La combinazione di fattori che induce i paesi in via di sviluppo a ridurre l'accesso al credito bancario nazionale, mentre al contempo attira le multinazionali con vari incentivi fiscali, è particolarmente deleteria. La contrazione del credito bancario nazionale rende più difficile la sopravvivenza e la crescita delle piccole imprese locali. Allo stesso tempo, gli incentivi fiscali e le partnership con le multinazionali offrono a queste ultime grandi opportunità per entrare nel mercato in un momento di debolezza e sottrarre quote di mercato proprio a quelle imprese locali. Questo schema si ripete ciclicamente.

Molti paesi emergenti hanno ricevuto ben più di una dozzina di prestiti dal FMI sin dalla creazione dell'istituto. I vecchi debiti vengono ristrutturati, rifinanziati e consolidati in nuovi debiti sempre più onerosi. In molti casi, i paesi hanno ripagato più volte il valore del prestito originale a causa degli elevati tassi di interesse, e si ritrovano comunque a dover restituire una somma superiore a quella pattuita.

Inoltre, gran parte dei prestiti originali viene rapidamente dirottata verso società statunitensi ed europee, lasciando che siano i paesi emergenti a pagare il conto. La Banca Mondiale, per esempio, può concedere un prestito a un paese per la costruzione di una ferrovia e di un porto. A sua volta, il paese indebitato affida l'incarico a imprese infrastrutturali statunitensi, europee e giapponesi, pagandole con il denaro preso in prestito. I fondi, sotto forma di prestito, partono dai paesi sviluppati, transitano brevemente per i paesi emergenti e tornano nelle casse delle grandi aziende dei paesi d'origine, mentre i paesi emergenti si ritrovano a dover saldare il debito con i paesi sviluppati. La ferrovia e il porto sono poi utilizzati principalmente per trasportare ed esportare le risorse naturali dal paese emergente verso i paesi che hanno finanziato il progetto, da cui la popolazione locale ha tratto un beneficio minimo, ma di cui si ritrova a pagare il debito. Quando il debito si avvicina all'insolvenza, il prestito viene generalmente ristrutturato e la valuta locale (e quindi i risparmi e i salari della popolazione) subisce una drastica svalutazione.

A peggiorare la situazione, molti di questi paesi emergenti hanno governanti corrotti e autoritari. Il FMI e la Banca Mondiale stringono spesso accordi con questi regimi autoritari che controllano il sistema monetario del proprio paese, e tali leader di solito sottraggono una fetta consistente del denaro per sé e per i loro accoliti, vivendo nel lusso e custodendo le loro ricchezze in conti bancari offshore e proprietà immobiliari. La maggior parte della popolazione di questi paesi non ha voce in capitolo, trae pochi benefici dagli accordi e si ritrova a dover fare i conti con il debito, l'austerità e la svalutazione della moneta che non ha mai accettato. Anche quando il leader autoritario viene rimosso dal potere, il FMI si aspetta comunque che il paese rimborsi i prestiti, pur non avendo avuto alcun ruolo nella loro concessione.

Nel suo libro del 2011, *Debt: The First 5000 Years*, David Graeber descrive ciò che accadde quando la Francia fece del Madagascar una vera e propria colonia dal 1895 al 1958, e questo è solo uno dei tanti esempi possibili:

> Nel 1895, per esempio, la Francia invase il Madagascar, sciolse il governo dell'allora regina Ranavalona III e dichiarò il paese una colonia francese. Una delle prime cose che il generale Gallieni fece dopo la 'pacificazione', come amavano chiamarla all'epoca, fu imporre pesanti tasse alla popolazione malgascia, in parte per farsi rimborsare i costi dell'invasione, ma anche, dato che le colonie francesi dovevano essere fiscalmente autosufficienti, per coprire le spese di costruzione di ferrovie, autostrade, ponti, piantagioni e così via che il regime francese intendeva realizzare. Ai contribuenti malgasci non fu mai chiesto se volessero queste infrastrutture, né fu concesso loro di avere voce in capitolo su dove e come costruirle. Al contrario: nel mezzo secolo successivo, l'esercito e la polizia francese massacrarono un numero considerevole di malgasci che si opposero con troppa forza a tale accordo (centomila, secondo alcune fonti, durante una rivolta nel 1947). E non è che il Madagascar abbia mai arrecato un danno paragonabile alla Francia. Ciononostante, fin dall'inizio, al popolo malgascio fu detto che era in debito con la Francia, e a tutt'oggi, il popolo malgascio è ancora considerato debitore nei confronti della Francia, e il resto del mondo accetta la giustezza di questo accordo.[^176]

Oltre al Madagascar, ancora oggi la Francia controlla parzialmente le valute di diversi paesi dell'Africa centrale e occidentale, anch'essi ex colonie francesi. Invece di avere una propria moneta, questi paesi utilizzano il ‘franco CFA’, che prima era ancorato alla valuta francese e ora all’euro. In base a questo accordo, i paesi interessati devono depositare almeno la metà delle loro riserve valutarie presso il Tesoro francese e la Francia esercita una notevole influenza sulla loro politica monetaria, arrivando talvolta a decidere la svalutazione del tasso di cambio fisso. Per questo servizio la Francia applica delle commissioni, che coprono la stampa delle banconote e il cambio del franco CFA in euro e viceversa. Infatti, pur essendo ancorato all’euro, il franco CFA non è accettato al di fuori di questi paesi africani, neanche in Europa. L’aspetto più inquietante è che la maggior parte di questi paesi versa in condizioni di profonda povertà e ha governanti autoritari sostenuti implicitamente dalla Francia. Gli oppositori politici emergenti che si sono schierati contro il sistema del franco CFA hanno avuto spesso vita breve, vittime di omicidi e colpi di stato, mentre la Francia ha poi appoggiato i leader favorevoli al franco CFA saliti al potere con la violenza.[^177]

Analogamente, nel suo libro già menzionato, Gladstein descrive in dettaglio, con numerose citazioni, come il FMI e la Banca Mondiale rimodellino spesso le economie dei paesi che finanziano, orientandole verso un modello economico basato sull'esportazione. Invece di svilupparsi come economie naturali e diversificate, diversi paesi vengono strutturati in modo verticistico per servire le nazioni ricche attraverso esportazioni specifiche, come i gamberetti dal Bangladesh, il rame dallo Zambia e il cotone dal Togo. Come descrive Gladstein:

> I prestiti della Banca Mondiale sono tradizionalmente legati a un progetto o a un settore specifico e si sono concentrati sul favorire l'esportazione di materie prime (ad esempio, finanziando strade, gallerie, dighe e porti necessari per estrarre minerali dal sottosuolo e immetterli sui mercati internazionali) e sulla trasformazione dell'agricoltura tradizionale di sussistenza in agricoltura o acquacoltura industriale, in modo che i paesi potessero esportare più cibo e beni verso l'Occidente.[^178]

Una conseguenza sottile è che molte economie in via di sviluppo sono strutturate da queste organizzazioni creditrici per produrre ed esportare colture da reddito verso i paesi ricchi e sviluppati, le quali forniscono poco o nessun apporto calorico (ad esempio, tè, caffè, cotone e così via), o per produrre generi alimentari di lusso, troppo costosi perché la maggior parte della popolazione locale possa farne la base della propria dieta (ad esempio, gamberetti e cacao). Nel frattempo, questi paesi impoveriti importano dagli Stati Uniti e da altre nazioni i cereali di base, i legumi, gli oli e altri prodotti alimentari che costituiscono il fondamento della loro alimentazione, invece di coltivarne a sufficienza in proprio. Le economie dei mercati in via di sviluppo sono quindi ottimizzate per massimizzare le esportazioni al fine di ottenere valuta estera, anziché per essere il più possibile autosufficienti ed equilibrate. Ciò significa che quando uno di questi paesi affronta una crisi della bilancia dei pagamenti, la sua capacità di sfamare la popolazione viene seriamente compromessa, poiché dipende da importazioni denominate in dollari per quei prodotti di base, pur avendo un'ampia capacità agricola per produrli a livello nazionale. Quando il dollaro statunitense si rafforza bruscamente, spesso accade che diversi paesi in via di sviluppo si trovino contemporaneamente in crisi della bilancia dei pagamenti e si rivolgano al FMI per chiedere supporto per l'ennesima volta.[^179]

In altre parole, la moderna struttura finanziaria comporta un'estrazione di valore di stampo neocolonialista, in modo simile (anche se meno diretto) a quanto avveniva con il colonialismo vero e proprio. Il metodo prevede la coercizione finanziaria anziché la guerra aperta. Un articolo di ricerca pubblicato nel 2021, intitolato ‘*Plunder in the Post-Colonial Era: Quantifying Drain from the Global South Through Unequal Exchange, 1960--2018*’, ha concluso che, invece di aiuti forniti dal ricco Nord globale al Sud globale impoverito per favorirne lo sviluppo, si è assistito a una massiccia e continua estrazione di valore dal Sud globale verso il Nord globale. L'abstract dello studio era il seguente:

> Questo studio quantifica il drenaggio di risorse dal Sud del mondo attraverso lo scambio ineguale a partire dal 1960. Secondo il nostro metodo d'analisi principale, che si basa sui differenziali dei tassi di cambio, abbiamo scoperto che nell'anno più recente per cui sono disponibili i dati, il Nord del mondo ('economie avanzate') si è appropriato dal Sud di materie prime per un valore di 2,2 trilioni di dollari ai prezzi del Nord, una cifra sufficiente a porre fine alla povertà estrema per ben 15 volte. Sull'intero periodo di riferimento, il drenaggio dal Sud è ammontato a 62 trilioni di dollari (a valore costante del dollaro del 2011), o a 152 trilioni se si considera la mancata crescita. L'appropriazione tramite scambio ineguale corrisponde fino al 7% del PIL del Nord e al 9% del PIL del Sud. Per confronto, abbiamo testato anche diversi metodi alternativi: abbiamo quantificato lo scambio ineguale in termini di differenziali salariali anziché di tassi di cambio e calcolato il drenaggio ai prezzi medi globali oltre che a quelli del Nord. Indipendentemente dal metodo utilizzato, abbiamo riscontrato che l'intensità dello sfruttamento e la portata dello scambio ineguale sono aumentate in modo significativo durante il periodo degli aggiustamenti strutturali degli anni '80 e '90. Il nostro studio conferma che il drenaggio dal Sud rimane una caratteristica importante dell'economia mondiale nell'era post-coloniale; i paesi ricchi continuano ad avvalersi di forme di appropriazione di stampo imperiale per sostenere i loro elevati livelli di reddito e consumo.[^180]

Tutti i 12 direttori del FMI, dalla sua fondazione a oggi, sono stati europei e cinque di questi, nello specifico, francesi, sebbene la Francia rappresenti solo il 3% circa del PIL mondiale. Eppure, è il FMI a determinare in modo sproporzionato quali paesi ricevano finanziamenti di emergenza su scala globale e a quali condizioni.

L'attuale sistema finanziario globale, con le sue 160 diverse valute fiat, ognuna con un monopolio locale sulla propria giurisdizione e legata alla valuta fiat statunitense, altamente negoziabile, attraverso debiti e riserve denominati in dollari, tende a favorire chi si trova al vertice della scala socioeconomica a discapito di chi sta alla base. Questo sistema contribuisce a mantenere le popolazioni dei paesi in via di sviluppo in uno stato di perenne sottosviluppo, dipendenza e debito crescente, strutturando al contempo le loro economie per servire i paesi ricchi e sviluppati, invece di ottimizzarle per l'autosufficienza e uno sviluppo equilibrato. Le valute vengono regolarmente svalutate (sia a causa della cattiva gestione dei governanti, sia per volere del FMI), il che mantiene bassi i salari e i risparmi dei lavoratori in termini di potere d'acquisto globale. Questo processo arricchisce i governanti corrotti dei paesi in via di sviluppo, che possono così controllare i conti pubblici e sottrarre valore a proprio vantaggio, svalutando i risparmi della popolazione. Arricchisce le multinazionali dei mercati sviluppati, che vengono pagate per eseguire i lavori, lasciando il conto da saldare alla popolazione impoverita di quelle nazioni, che ha avuto ben poca voce in capitolo. Inoltre, contribuisce a mantenere al potere questi governanti corrotti attraverso salvataggi e ristrutturazioni del debito -- a volte anche più di una decina di volte -- per rimandare ripetutamente i problemi ogni volta che si presenta una crisi. Spesso, queste crisi sono causate in primo luogo proprio da un eccessivo debito in dollari, e la soluzione tipica consiste nell'aiutarli a contrarre ancora più debito in dollari, mantenendoli in questo circolo vizioso senza fine.

[^172]: Board of Governors of the Federal Reserve System, 'Monetary Policy: What Are Its Goals? How Does It Work?'

[^173]: YCharts, 'ICE US Dollar Index'.

[^174]: Jakob Vestergaard e Robert Wade, 'Trapped in History', 2.

[^175]: Alex Gladstein, *Hidden Repression*, 25-26.

[^176]: Graeber, *Debt*, 5-6.

[^177]: Fanny Pigeaud e Ndongo Samba Sylla, *Africa's Last Colonial Currency: The CFA Franc Story*.
[^178]: Gladstein, *Hidden Repression*, 18.
[^179]: Daron Acemoglu e James Robinson, *Why Nations Fail: The Origins of Power, Prosperity, and Poverty*, cap. 9 e cap. 13.
[^180]: Jason Hickel et al., 'Plunder in the Post-Colonial Era'.
